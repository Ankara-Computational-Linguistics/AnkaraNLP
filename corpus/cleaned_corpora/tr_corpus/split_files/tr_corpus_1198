ilişkin bilgilerimiz de, hem doğanın hem de maddi ortam ve koşulların, insan aklının gelişmesini belirleyen gücüne bağlı olacaktır. Demek ki yeni bir din kendine yandaşlar bulmak ve yayılmak istiyorsa, bunun ilk koşulu o dinin öğretilerinin o toplumun kültür düzeyine uygun düşmesidir. Din öğretilerinin, yaygınlaşmayı amaçladıkları ortamın kültür düzeyinin gerisinde kalmaları ya da tersine bu düzeyin üstünde yer almaları, o dinin yaygınlaşma ve gelişme şansını olumsuz etkileyecektir. Birinci durumda, en iyimser olasılıkla bu ilkeler söz konusu toplumun kültür düzeyi bakımından az gelişmiş alt katmanlarını ve sınıflarını, ikinci durumda da üst katmanlarını ya da başka değişle kültür düzeyi gelişmiş sınıflarını memnun edecek, gelgelelim her iki durumda da kalıcı bir etki yapma şansını yitirip sonunda ya tamamen yok olup gidecek ya da belki yüzyıllar sonra, kendisine kültür düzeyi bakımından uygun ortamı sağlayacak koşulların doğması, başka deyişle toplumun belli kesimlerinin daha yüksek bir kültürel gelişmişlik durumuna ulaşması üzerine yeniden ortaya çıkıp kendine uygun ve elverişli bir ortamda yayılma olanağına kavuşacaktır. Öyleyse hiç bir din biçimsel değişmelere uğramadan zihinsel ve kültürel düzeyi gelişmiş bir toplumda tutunabilme olanağı bulamaz. Ama bir dinin değişimlere uğraması, o dinin asıl özünün ortadan kalkmasına yol açabileceği gibi, bundan böyle saygınlık uyandırma ve insanları her yönden tatmin etme bakımından da bekleneni vermemesi sonucunu doğurabilir. Örneğin Protestanlık bu olguyu belirgin bir biçimde ispatlamıştır. Bu bakımdan, dinin (biçim değiştire değiştire) gelişmesi onun, dolayısı da bütün dinlerin son kerte de yok olmaya, ateizme doğru yol aldıklarını gösterir. Ancak dine yönelik gereksinmelerin hala ağır bastığı bir dönemde, tepeden inmeci, yapay buyruklarla dinlerin yok olabileceği demek değildir bu. Bu yönde atılmış bir adımın saçmalığını ve uygunsuzluğunu, Fransız devrimi sırasında bu amaçla gerçekleştirilen ama sonun da dini yok etmek yerine monarşinin geri dönüşünü kolaylaştıran yasalar göstermektedir. Dinin en son ve en yüksek gelişmişlik basamağı olan ateizme bugüne kadar henüz hiçbir toplum gerçek anlamıyla ulaşabilmiş değildir. Ancak kültür düzeyleri yüksek toplumların dinin gelişme merdiveninin bu son basamağına yaklaşmakta olduklarına ve din kültünün yok olma sürecinin böyle toplumlar için sadece bir zaman sorunu olduğuna hiç kuşku yok. Günümüzde kiliselerden hemen hiç birinin, kendine bağlı kimseler arasında sayıları hızla artan kiliseye karşı kayıtsız ve ilgisiz kimseleri kiliseye yeniden çekmeyi ve bağlamayı başaramamaları ve hiçbir yeni dinin, istediği kadar gelişmiş olsun, büyük bir taraftar bulamaması, bu söylediklerimizi doğrulamaktadır. Buraya kadar yaptığımız açıklamaları derleyip özetleyecek olursak herhangi bir toplum belirli değil de herhangi bir dönemde ne mevcut toplumsal ve siyasal koşullara ne de herhangi bir dine uyum sağlamaya elverişlidir, diyebiliriz. Bu bakımdan, Hıristiyanlığı yeni yeni benimsemiş geçmişin putperest toplumların, Hıristiyanlığı olanca göz kamaştırıcılığına ve debdebesine karşın yine de kendi bildiklerinden vazgeçmemeleri ve yabancılıklarını sürdürmeleri, bu toplumların birer kültür toplumuna dönüştükleri durumlarda da, bu dönüşümlerin onların Hıristiyanlığı benimsemeleri sayesinde değil de, çağdaş kültürün olanak ve araçlarını kendilerine mal edip bu kültürü özümsemeleriyle gerçekleşmesi, çok karşılaşılan bir durumdur. Herhangi bir topluma, onun o zamana kadar geliştirerek getirdiği toplumsal, siyasal ve dinsel düzeye pek ters düşmeyecek toplumsal, siyasal ve dinsel koşulları benimsetmek nispeten kolaydır. Oysa aynı toplumu, ulaşmış bulunduğu kültür düzeyinin daha altına inmeye ya da tersine, bu düzeyin birden bire yapay bir sıçramayla daha üstüne çıkmaya zorlayarak ona bu koşulları dayatmak ve benimsetmek olanaksızdır. Benimsenmenin gerçekleşmesi için, koşullar ile toplumun kültür düzeyi arasındaki farklılığın belli sınırları aşmaması gerekir. Bu yüzden, yukarda değindiğimiz yoldan yapay tırmandırma deneyinin uygulandığı ve bir süre için tutar göründüğü ülkelerde ve toplumlarda doğmuş toplum kurumların yada din devletlerinin türedikleri, hızla yine yok olup gittikleri görülmüştür. Çağdaş uygarlığın, kendilerine yarardan çok yok olma sonucunu getirdiği Kuzey ve Güney Amerika yerlilerinin ve dünyanın başka bölgelerindeki yerli halkların sundukları örneklerde bu olguyu günümüzde de yaşamaktayız. Öyleyse dinsel düşüncelerin, halkların kültür düzeylerinin bütünü ile ayrılmaz bir bağ oluşturduğu gerçeğini yadsıyamayız. Dinler de tıpkı insanın ve toplumun uyduğu sosyal yasalar gibi belirli yasalara göre gelişirler. Bu bakımdan herhangi bir dinin kurucusunun bir sahtekâr olduğunu ileri sürmek ne kadar anlamsızsa, belli bir dinin doğup, yaygınlaşıp gelişmesini böyle bir kimsenin olağanüstü ve çok özel etki ve gücüne bağlamak da o ölçüde yanlıştır. Çağların öncülerine yakından bakacak olursak, sonraki çağlarda herhangi bir dinin kurucusu olarak saygıyla anılan ve öğrettiği dinin ilkelerinin ve görüşlerinin ortaya konmasında tek başına etkin ve bunların sahibi gibi karşılanan kimselerin aslında hiç de tek başlarına olmadıkları, genelde gerek kendilerinden önce gerekse kendileriyle birlikte, aynı anlayış ve görüşleri paylaşmış, aynı düşünceleri taşımış ve aynı doğrultuda çalışmış önemli sayıda dindar kimsenin yaşamış olduğu görülür. Örneğin Martin Luther ortaya çıkıp ünlü 95 tezi içeren bildirisini Wittenberg kilisesinin kapısına çivilememiş ve papalığa karşı savaş ilan etmemiş olsaydı da, yine bir şey değişmeyecek, dindeki reform hareketi eninde sonunda başlayacaktı. Çünkü papalığa ve köhneleşmiş kiliseye karşı mücadele dönemin içinde zaten çoktan başlamıştı. Luther yalnızca, eylemiyle din mücadelesine belli bir biçim ve yön kazandırdı ve böylelikle çoğu kendisinden oldukça farklı görüşler taşıyan mücadele arkadaşlarının öncüsü olup çıktı. Bir başka örnek Lassalle, Leipzig İşçi Komitesi'ne yönelik o ünlü yanıtı kaleme almasaydı Almanya'da modern sosyal hareket başlamayacak mıydı. Sosyal hareket çoktan dönemin havasına sinmiş, çoktan gündeme gelmişti. Lassalle de tıpkı Luther gibi, toplumsal harekete yön ve biçim verdi, o kadar. Bugün Protestanlık ne kadar Luther'ciyse, işçi hareketi de o kadar Lassalle'cidir. Burada değindiğimiz düşünce, bilimsel sistemlerin kurucuları için de geçerli olmakla birlikte, din sistemlerinin kurucuları için onlar için olduğundan daha da geçerlidir. Çünkü bütün din sistemlerinin temelindeki ahlak ilkeleri, insanlığın gelişme süreci boyunca büyük bir sağlamlık ve dayanıklılık göstermekle kalmamış, aynı zamanda birbirleriyle büyük bir benzerlik içinde olagelmişlerdir. Din sistemlerine ise yalnızca biçim yaratmak kalmıştır, oysa bilimsel sistemler, gelişmiş bir bilgi düzeyi, büyük bir deneyim, deney ve gözlem birikimi ve alabildiğine derin bir düşünce yardımıyla araştırılıp incelenebilir ve oluşturulabilirler, başka bir deyişle bilimsel sistemlerin içerikleri tamamen yenidir. Bu nedenle bilimsel sistemlerde yine de bireyin etkin katkısı din sistemlerinde olduğundan daha çoktur. İnsanların bir arada yaşadıkları her yerde belli başlı ahlak ilkeleri kendiliklerinden ortaya çıkarlar. İnsanların toplumsal ortak faaliyetleri, temel ilkeleri yönünden hemen her yerde birbirine benzeyen ahlak yasalarının çıkarılmasını zorunlu kılar. Bir arada yaşamaya zorunlu insanların, gerek hırsızlığı, gerek yaralama ve öldürmeyi gerekse de apaçık aşırı bencil yararlara yönelmeyi cezalandırmaları, her toplumsal ilişkinin özünde yatan bir kaçınılmazlıktır. Ve böyle bir zorunluluğun göz ardı edildiği yer ve durumlarda her türlü toplumsal ilişki ve birlikte yaşama olanağı ortadan kalkar. Öyleyse, toplumsal ilişkilerin ürünü olan belli başlı ahlak ilkeleri ve ahlak anlayışları, her yerde hukukun temelini oluşturur demek doğru olacaktır. Örgütlenmiş her insan topluluğu, ister klan, kabile, aşiret, boy isterse de halk ya da halklar topluluğu olsun, ahlak ilkelerini bir arada yaşamalarının temel koşulu ve dayanağı olarak görürler. Örneğin kendine yapılmasını istemediğin şeyi başkasına da yapma, yolunda bir ilke, her insan topluluğunda ideal bir hak ve hukuk anlayışının ürünü, temel ve ideal bir ahlak ilkesi olarak benimsenecektir. Burada söylenmek istenen şeyin, her bir bireyin bilincine açık seçik yansımamış olması, başka bir deyişle içeriğin iyice kavranamaması, bu gerçeği değiştirmez. Ne devlet yasalarının ne de kurumlarının, gerek geçmişin ilkel, gerekse günümüzün gelişmiş uygarlık ve kültür basamağında, kendine yapılmasını istemediğin şeyi başkasına yapma düşüncesine açık seçiklik getirmemiş olması tezimizi çürütmez. Çünkü böyle bir ilkeden sapmalarda, maddi gücün ve iktidar olanaklarının dağılımının yansıması olan yetkilerle donanmışlık işin içine karışır. Maddi güç olanaklarını ellerinde bulunduran yetkili kişiler ya da sınıf, toplumun geri kalan bölümüne ya da çoğunluğuna, temel ahlak ilkelerinden sapmaları kendi çıkarları doğrultusunda haklı gösteren ve bu türden sapmaların önü alınmaz olduklarına insanları inandıran düşünceleri onlara benimsetebilmeyi becerirler. Ancak her türlü egemenliğin ve yönetimin, toplumsal çoğunluğun onay ve desteğini kazanmış olması zorunluluğunun yanı sıra, yetkileri hiç sınırlanmamış bir despotun bile, toplumun genel hak ve hukuk anlayışının, başka değişle bilincinin sınırlarını canı istediği gibi zorlamaya başladığı andan itibaren, iktidarda uzun süre kalabilme şansını kesinlikle yitireceği gerçeği, ahlak anlayışlarının ve ilkelerinin büyük gücünü ispat etmekle kalmaz, aynı zaman da manevi düşünsel akımların öznel isteklere bağlı olarak doğmaya ve yönlendirilmeye hiç de elverişli olmadıklarını gösterir. Belli başlı ahlak ilkelerinden en eskisi ve en yenisi, herkesin eşit olduğu ilkesidir. Bu yüzden hem en eski ve hem de en yeni din sistemlerinde bu temel ilkeyle karşılaşırız. Hıristiyanlığın, kendisinden beş yüz yıl daha yaşlı Budizm'de ya da her ikisinden de daha yaşlı Brahmanizm'de öğretilmemiş tek bir ahlak ilkesi yoktur. Hıristiyanlık tarih sahnesinde görünmeden çok önceleri mal ve mülkün ortaklığı ilkesi Brahmanizm'de öğretilmiş, daha sonra Budizm'de, bu dinin en sadık Budistlerince bu ilke hayata geçirilmiştir. Aynı ya da birbirine benzer düşüncelerin doğmasını sağlayan aynı ya da benzer koşulların ortaya çıkması durumun da, bu düşünceleri taşıyan ve öğreten kimselerin, onları bir yerlerden ve geçmişten öğrenmelerine gerek kalmaz. Gerçekten de aynı veya benzer koşulların var olması durumunda, söz konusu düşüncelerin, değişik kimselerin beyinlerinde değişik çağlarda ortaya çıkıp geliştikleri olgusu binlerce kez ispatlanmıştır. Bu gerçeği biran unutabilirsek, en azından çok belli başlı temel ilke ve öğretileri bakımından Hıristiyanlığı Budizm'in ve ondan çok daha eski olan Brahmanizm'in kötü bir kopyası ya da taklidi olarak nitelendirebiliriz. [1] Hıristiyanlık ile aralarındaki tek farkı, Hıristiyanlığın Budizm'e ve Brahmanizm'e göre, ürünü olduğu çağın koşullarına göre değişmeler göstermiş, başka değişle bu dinin temsilcilerinin tüm direnmelerine karşın, değişen dönemlerin ruhuna uyabilmek için onların koşullarına ayak uydurmuş ve durmadan kendini yenilemiş olmasıdır. Büyük din sistemlerinin Doğuda ve hemen hemen aynı bölgelerde doğup ortaya çıkmış olmalarına rastlantı gözüyle bakamayız. Musevilik, Hıristiyanlık ve Müslümanlığın beşikleri, coğrafi yönden birbirine bitişik sayılır. Hz. İbrahim'in sürüsünü otlattığı ve gömüldüğü söylenen topraklar, Hz. Muhammed'in doğduğu, öldüğü ve dini yaydığı topraklardan o günün koşullarına göre sadece birkaç günlük bir uzaklıktadır. Hıristiyanlığın beşiğiyse, Museviliğin anayurduyla örtüşür. Doğu, özellikle Hindistan insanlığın ortaya çıktığı bölge sayılmaktadır. (Bir başka bilimsel teori de ilk insanın Mezopotamya da ortaya çıktığını belirtmektedir.) Doğanın, az bir çabayla insanın kendisine gerekli yaşama koşullarını ve olanaklarını sağlayabilecek yeterlikte zengin ve cömert davrandığı bu bölgelerde, büyük bir olasılıkla gelişmiş ilk uygarlık ya da en azından bugün bildiğimiz en eski uygarlık doğmuş ve bu uygarlık, insanların çoğalıp yeni yerleşim alanları aramak amacıyla kuzey ve batı yönlerinde yer değiştirmelerine koşut biçimde yaygınlaşmıştır. Batı Hindistan'dan ayrılan göçerlerin çok eski tarihlerde Arap Denizi'ni geçerek Güney Batı Arabistan'a tarım ve topraklarıyla ünlü Yemen ülkesine, buradan da Kızıl Denizi'ni geçerek verimlilik bakımından Yemenden hiçte geri kalmayan bereketli Nil vadisine ulaşmış, büyük bir olasılıkla buradan da başka yerlere göçmüşler, yayılmalarını sürdürmüşlerdir. Bir yanda Kızıl Deniz ile öte yanda çöllerle kesilmiş Nil vadisinin yoğun nüfusu, tıpkı Hindistan örneğinde olduğu gibi, katı kast sistemine göre düzenlenmiş bir devlet yapısının doğmasına yol açtı. Oysa bugünkü Arabistan'ın ve Suriye'nin, çöllerin yanı sıra bereketli tarımsal alanları da kapsayan yer yer yüksek yaylalarla bezenmiş bölgeleri, Nil vadisinin tersine, nüfusu belli bir alanda yoğunlaştırmadan geniş bölgelere yaymaya elverişli olduğundan, buralarda kesin kastlara dayalı bölünmenin ve bundan kaynaklanan katı hegemonyacı bir devlet sisteminin doğması olanaksızlaşıyordu. Bu bölgelerde gelişen yüzyıllar içinde, kast ayrımlarını içeren katı bir devlet sistemi yerine, bugünkü (1885) Almanya'nın beş katı büyüklükte bir coğrafî alana yayılmış biçimde zengin, kendi içinde çok kademelenmiş bir kabile ve aile hayatı ortaya çıkmaya başladı. Nüfus genelde aynı ırktan gelmeydi ama uğraş ve yaşama tarzı bakımından çok büyük farklılıklar doğmuştu. Güneydoğu Arabistan'ın bereketli topraklarında ve kıyı şeridi boyunca canlı bir ticaret hayatının ve buna bağlı toplumsal ilişkilerin beslediği gelişmiş bir uygarlık ve kültür, oldukça erken bir dönemde ortaya çıktı. Aynı gelişme süreci kuzeyde Suriye'de ve Fenike krallığının doğduğu gerek zenginliği gerekse uygarlığı ve kültürüyle Akdeniz'deki krallıkların ilki olma onurunu uzun süre koruduğu Akdeniz'in doğu kıyısı boyunca da yaşandı. Dağların ve ormanların yağmurlu ve nemli bir hava sağladıkları, bunun sonucundan da uçsuz bucaksız yüksek yaylalar da bereketli, gür otlakların sürülere elverişli beslenme olanakları sunduğu Arabistan'ın iç bölgelerinde ise doğaya bağlı bir göçebe (bedevi) yaşama tarzı gelişmişti. İlkbaharda sık sık patlak veren fırtına ve yağmurlar yüksek yaylalarla çevrili çöllerin, yüksek dağların eteklerine yakın bölümlerini sular altında bırakınca ve sihirli bir el değmişçesine topraktan gür yeşillikler fışkırınca çobanlar da kısa bir süre için yüksek yaylalarda çöllerin bu yeşillenmiş düzlüklerine inerlerdi. Bedevi kabileleri arasında en iyi otlaklardan yararlanma konusunda sürekli tartışma ve kavga eksik olmuyor, bu tür çekişmelerin sonu kanlı dövüşlere varabiliyordu. Çölün ortasındaki vahalara ya da çölün kıyı bölgelerindeki yüksek yayla ve dağların eteklerine yerleşmiş kabileler hayvancılıkla uğraşır, bunun yanı sıra vahşi dağ ve çöl hayvanlarını avlamaktan da geri kalmazlardı. Öte yandan tarihin çok erken dönemlerinde ticaret yolları çölden geçmeye başlamış, bu gelişmeye bağlı olarak Araplar kervanlara saldırıp onları yağma etmekle ustalaşmış, Arap halkının bir bölümü için kavgacılık, yağma ve soygunculuk, ayrıca hayvancılık hayatın ayrılmaz öğeleri olup çıkmışlardı. Zamanla kervan ganimetlerinin paylaşılması yüzünden çıkan kavgalar, birbirine komşu kabileleri düşmana dönüştürdü bunlar karşılıklı pusular kuruyor, birbirlerinin sürülerini, kadınlarını çalıp gasp ediyorlardı. Kabilelerden herhangi biri kendini bir başka kabileye karşı koruyamayacak kadar güçsüz hissedince, kendine yandaş arıyor, sonuçta bir kabilenin tümüyle yok olmasına yol açacak çatışmalar, savaşlar yaşanıyordu. Yüzyıllar boyunca Arap halkına egemen olan bir yaşama tarzı, belirli karakter özelliklerinin ağırlık kazanmasına yol açmadan edemezdi elbette. Ülkenin sonsuz genişlikteki topraklara yayılmış olması nedeniyle, kabileler birbirlerinden iyice yalıtılmış, kopuk bir şekilde yaşıyorlar, bu da bunlara özgü bir kabile aile gururunun oluşması anlamına geliyordu. Kabile ve aile geleneği çok önemli bir yer tuttuğu gibi, bir yanda son derece yaratıcı, güçlü bir hayal gücü öte yanda komşu kabileye ya da aileye üstünlük sağlama hırsı, kabile atalarının kendi eylemlerini ve erdemlerini, bu özelliklerin belirlediği amaçlara uygun biçimde anlatmaları, başka bir değişle gelenekleştirmeleri gereksinmesini körüklemiş, bunlar kuşaktan kuşağa aktarılırken abartılmadan edilememişler, büyütülüp idealize edilmişlerdir. Elde edilen hak ve ayrıcalıkların korunmasına büyük bir önem verilmiş, bu ayrıcalıkları başkasına tanıyan kimseler bile bunlara saygı gösterip bunları benimsemekten geri kalmamışlardır çünkü bu ayrıcalıkların çoğu savaş ve mücadeleler yoluyla elde edilirdi ve savaşlar her zaman önderler ile bunlara itaat edenlerin varlığını gerektirir. Araplar yenik düşmüş düşmana merhamet gösterirler, bundan gurur duyarlardı. Kendilerine yabancı, nüfusu yoğun olmayan bir ülkede, gerek doğa olaylarının gerek vahşi hayvanların gerekse de her türlü düşmanın hazırladığı adım başı tehlikelerle dolu bir ortamda emin ve korunaklı bir barınağın önemini çok çabuk kavramışlardı belirli bir uygarlık düzeyine ulaşmış her toplumda olduğu gibi, Araplarda da konukseverlik kutsal olduğu kadar zedelenmesi olanaksız bir davranıştı. Konukseverliğe ters düşen her türlü davranış en büyük, en utandırıcı ayıplardan sayılırdı. Oysa gerek talan ve soygunculuk gerekse aynı ya da başka kabileden birinin direnmeye kalkışması sonucunda öldürülmesi, bu eylem kalleşçe ve ödlekçe gerçekleştirilmedikçe, doğal hatta onur verici bir davranış olarak karşılanırdı. Ayrıca herhangi bir hakaret ya da aşağılanmaya hedef olan kişi, karşısındakine bu davranışını kanıyla ödetme hakkına sahip olmaktan da öteye, onursuz ve korkak biri olarak aşağılanmak istemiyorsa, bu hakkını kullanmaktan kaçınmaması gerekirdi. İşte bu belirli toplumsal koşullar altında, başka türlü söylemek gerekirse, ülkenin iklim ve doğa koşullarının da katkısıyla bu koşullara karşılık gelen belirli dinsel görüş ve anlayışların varolması gerekmektedir. Daha önce de belirttiğimiz gibi, doğal olaylar tarihin her döneminde insanların düşünceleri ve görüşleri üzerinde büyük ve belirleyici bir etki yapmışlardı. Din düşüncesini, dinsel tapınmayı hazırlayan ilk etmen, kavranamayan ve nedenleri açıklanamayan doğa olaylarıdır. Bu olaylar ortaya ne kadar şiddetli, ne kadar görkemli çıkar, bunlar henüz gelişip aydınlanmamış ilkel insanın yabanıl duygularına etkir ve onun hayal gücü bu olayların şiddeti ürkütücülüğü ve esrarengizliğiyle ne kadar çok uyarılma, insanın gözü önünde olup bitenin düzenleyicisi ve nedeni saydığı varlığa ilişkin tasarım ve düşünceleri de o kadar canlı ve hayal gücü yönünden zengin olur. Arabistan'ın hem çirkini hem de güzeli hemen her zaman bulutsuz, pürüzsüz bir göğün altında kuşatan ışıl ışıl renk tonları, sinirler üzerinde büyük bir uyarıcı etki yapar. Sıcak iklim, insanı daha bir duygusal, daha bir tutkulu kılar bu insanlar hayallere ve coşkunluğa kuzey ülkelerinin insanlarından daha fazla yatkındırlar. Doğa olaylarının şiddetli, görkemli ve güçlü ortaya çıktıkları yerlerde, hayal gücü iyice üretkenleşip akla baskın çıkar. Dinsel hayallere coşku ve heyecanlara düşkünlüğün yanı sıra, hayal gücünü ve uyarılmış duyguları özellikle tatmin eden edebiyat, şarkı, müzik, masallar ve fantastik hikayeler gibi sanatlara duyulan eğilim de bu olguyla açıklanır. Doğunun en belirleyici doğa olaylarının başında hem gezginlere hem de sakinlerine yaptığı etkiyle çöl gelir. Çöl görünürdeki aldatıcı sonsuzluğu, gündüzleri kendini yutan ışık denizi ve bütün bunlara bağlı olarak içindeki hayatın bütününe yok olup gitmişlik görünümü veren o gururlu dinginliği ve ürpertici sessizliğiyle insanları derinlemesine etkiler. İnsan bu kımıltısız sonsuzluğun içinde kendini hem küçüklük, önemsizlik, hem de yücelik duygusuna kaptırır ve bütün bunların yaratıcısı olarak tasarladığı varlığın karşısında temkinli olmaktan da öteye denetleyemediği bir ürküntü duyar. Bu duygu, hemen her adım başı karşısına çıkan fanilik belirtileriyle daha da yoğunlaşır çölün her köşesinde, sahipleri ya birbirleriyle dövüşmeleri ya kum fırtınası, sağanak gibi ansızın patlak vermiş doğal afetler ya da belki, uçsuz bucaksız, tekdüze kum ovalarında yollarını şaşırmaları sonucunda açlık ve susuzluktan ölmüş hayvanların ve insanların kemikleriyle karşılaşır. İnsan üzerinde yaptığı etkiler sonuçta yukarıdakinin aynı olmakla birlikte, gecenin çölde yol açtığı duygular oldukça farklıdır. Apaydınlık bir ışık denizinden, kop kuyu bir karanlığa birden bire, algılanabilecek bir ara aşamasına meydan bırakmadan geçen çölde, gece ansızın çöküverir. Zifiri karanlık göğün içinde ışıldayan gök cisimleri, yeryüzünün aynı enlemdeki başka bölgelerinde eşi örneği görülmemiş bir parlaklık saçarlar. Dünyanın aynı enlemdeki öteki bölgelerinde, Arabistan'ın geniş ve kavrulan toprakları üzerine yayılmış saydam, berrak havadan eser yoktur. Ve birden çöken geceyle çölde yaşamaya başlar. Çölün her yanında hayvanlar harekete geçer. Çeşitli ve çoğu tüyler ürpertici sesler çölün dört bir yanından yankılanırken, havanın temizliği ve inceliği, uzaklıkları neredeyse yok ederek, bu sesleri daha da yoğunlaştırır. Asabı bozulan, huzursuzlaşmış, tedirgin ve ürkekleşmiş insanların iyice uyarılan hayal güçlerinin, her yanda gecenin karanlık sessizliği içinde cirit atan, insanların peşlerine takılıp onlara zarar veren gizli, esrarengiz ruhlar, hortlaklar yaratmasına yardımcı olmasının şaşılacak bir yanı yoktur. Bu ortam yüzünden, Arapların cinlere, perilere, hayaletlere inanma eğiliminin kökenleri çok uzak geçmişlere dayanır. Bu cin ve periler Kuranda da yer alacaktır. Hıristiyanlığın korucusu İsa'nın, İncil'e göre Sami'lerin Şeytan'ını çölde görmüş olması bu bakımdan oldukça ilginçtir. Aynı ırktan gelen ve hemen hemen aynı topraklar üzerinde yaşayan Yahudi ve Arapların kökenleri çok gerilere giden din görüş ve anlayışlarında birçok ortaklık ve benzerlik vardır. Her iki halk da kendi geçmişini İbrahim Peygamber'e bağlar. Ancak Orta Arabistan'ın sakinleri, kendilerini, Hz. İbrahim'in çöle yolladığı Hz. Hacer'in oğlu İsmail'in soyundan geldiklerine inanırlarken, Güney Arabistan da yaşayanlar Hz. Yakup'un soyu olduklarını ileri sürerler. Efsaneye göre Hz. İsmail annesiyle birlikte çölde dolaşırken Mekke yakınlarına gelmiş, burada korkunç bir susuzluğun pençesinde kıvranmaya başlamışlardır. İsmail'in annesi Hacer, oğluna su bulabilmek endişesiyle kurak ovada bir aşağı bir yukarı dolanarak bir su kaynağı aramaya başlamış, bu arada da durmadan Tanrı'ya yalvarıyormuş sonunda küçük İsmail'in ayakları dibinden bir kaynak fışkırmış ve umutsuzca aranan suyu onlara sağlamış. Mekke'deki kutsal Kabe'nin hemen yakınlarına düşen bu kuyu, bugün bile hala büyük bir saygıyla kullanılmakta ve İslamiyet'in kutsal yerlerinden biri olma özelliğini korumaktadır. Günümüzde Asya ve Afrika'nın uzak köşelerinden kalkıp Mekke'ye gelen hacı adayları, Hz. Hacer'in endişeyle su arayışını anımsatmak istercesine Mekke'nin ana yolunu yedi kez dolanırlar. Zemzem kuyusu Hz. İbrahim ve İsmail'i anımsatırken, Kabe'de korunan kutsal Hacer'ül Esvet adlı kara taş da benzer bir efsaneye kaynak olmuştur. Bu efsanelerden birine göre, bu taş Tanrının, herhangi bir suçundan ötürü cennetten kovup taşa dönüştürdüğü gökten düşmüş bir melektir, ancak kıyamet günü yeniden melek olup taşlığı sırasında kendisine saygı gösterenleri Tanrı'ya bildirerek, inananlar indinde tanıklık edecektir. Bir başka inanışa göre de, İbrahim peygamber cennetteyken bembeyaz durumdaki bu taşı beraberinde yeryüzüne getirmiş, ancak taş, inananların günahlarını kendi üzerinde toplaya toplaya kararmıştır. Ayrıca başlangıçta tepesinde kutsal taşın durduğu dikdörtgen prizma biçiminde ki bir taş yığınından ibaret olan ilk Kabe'yi Hz. İbrahim ve İsmail'in kurdukları ve buraya herkesin saygı göstermesini istedikleri rivayet edilir. Bu arada akla en yakın olasılık, bu taşın çok eski zamanlar ışıklar saçarak gürültüyle yeryüzüne düşmüş ve çevrede hayvanlarını otlatan çobanlarca görülüp gök kökenli bir taş olarak kutsallaştırılmış bir gök taşı olmasıdır. Taşa duyulan ilgi ve aradan geçen zaman, taşın çevresinde ki efsaneyi ve mucize söylentilerini güçlendirip yaygınlaştırmış, bu efsaneler üzerine, Asya'nın en uzak köşelerine kadar yayılmış çeşitli Sami kabilelerinden insanlar, Kabe'ye hac ziyaretlerini yapmaya başlamışlardır. Kutsal taşlara tapınmanın ve onlara saygı göstermenin hemen bütün Sami halklarının en eski çağlardan bu yana sürdüre geldikleri bir alışkanlık olduğu ve bunun, onların tanrılarına tapınmalarının ilk ilkel biçimini meydana getirdiği su götürmez. Bugün de hala örneklerini gördüğümüz gibi, bu kutsal ve sık sık ziyaret edilen yerin çevresinde çok geçmeden bir kent kurulmuştur. Bu kentin sakinleri, kente yapılan hac ziyaretlerine büyük önem vermişler, bu mucizevi yerin ününü ve adını gitgide daha da yaygınlaştırmak ve çekiciliğini artırmak için ellerinden geleni yapmışlardır. Mekke'de dindar bir saflık, temiz yüreklilik ile dindar bir sahtekârlık bir süre sonra el ele yol almaya başlamıştır. Ortaçağda Hıristiyanlığı kasteden ve Roma'ya ne kadar yakınsa, Papaya o kadar uzak özdeyişi Mekke için de uygulanabilir. Mekke daha sonra kurulacak İslam imparatorluğunun kentleri arasında inancın en zayıf, insanların sayısının en az olduğu yerdi. Gevşek ahlak töreleri, her türlü ahlak ilkesine ve anlatışına aykırı zevk ve sefaya yönelik düşkün bir yaşama tarzı iyice yaygındı. Öyleki Mekke kardeş kent Medine'nin yanında, Halifelik döneminde bile dünyevi, duygusalbedensel hazların üniversitesi sayılırdı. Buraya Sodom ve Comorra'nın Arapçaya çevrilmiş karşılığı desek yalan olmaz. Kutsal kent Mekke, Kızıl Deniz'den altı mil içerde, yamaçları derin çatlaklarla bezeli kayalıkların oluşturduğu yüksekliklerin ortasında, bitki örtüsü cılız, ekonomik olanakları yönünden kısır bir vadide kurulmuştur. Vadinin her iki ucunda da çorak bir çöl başlar. Gelgelelim kent eski çağlardan beri Suriye'den kalkarak çölü geçen buradan Yemen'e ya da tersine Yemenden Suriye'ye giden ticaret kervanlarının başlıca durak ve uğrak yeri olmakla kalmayıp aynı zamanda her yıl sayısız hacının ve haç kervanının ziyaret merkezi olma özelliği taşıdığından, canlı bir ticaret ve alışveriş merkezi olarak da sivrilmiştir. Bu koşullar, kenti, belli bir haraç karşılığında kervanları çölde eşkıyalıkla geçinen komşu kabilelerin baskınlarından koruma görevi yapan çeşitli Arap kabilelerininde yerleşmiş merkezi haline getirmişti. Mekke'ye yerleşmiş bu kabileler arasında, tapınağı bekleme ve Kabe'deki dini ibadetlerin yerine getirilişine göz kulak olma onurunu taşıyan başlıca kabile Kureyş kabilesiydi. Başlangıçta sıradan bir taş yığını, sonraları büyük ve geniş bir taş yapı olarak karşımıza çıkan Kabe'nin güney ucunda, içerde, kutsal taş Hacer-ül Esved yerden birkaç karış yükseklikte, duvara yerleştirilmişti. Çapı yaklaşık 15 cm uzunluğundaki dalgalı ve oval biçimindeki bu taş, sonradan gümüş bir çerçeve içine yerleştirilmiştir. Kabe'nin hemen yanı başına, ileriki yıllarda, ibadet ve dualar için bir cami yapılmıştır. Ayrıca Mekke'den birkaç mil uzaklıkta, tıpkı eski İsraillilerde gördüğümüz gibi, hayvanların kurban edildiği bir düzlük vardır. Kurban edilen hayvan sayısı özellikle hac aylarında çok arttığından, hayvan leşleri havayı zehirler, veba benzeri bulaşıcı hastalıkların sık sık ortaya çıkmasına yol açarlar. Roma İmparatorluğu döneminde Mısır, Filistin, Suriye ve Arabistan'ın bir bölümü değişik sürelerde Roma egemenliği altında kalmışlar ve Roma kültür ve uygarlığı bütün bu ülkelerde yaygınlaşmıştı. Roma İmparatorluğu parçalanıp, Hıristiyanlık iyice yaygınlaşarak İmparatorluğun resmi dini olarak benimsendiğinde, Roma'ya bağlı bütün ülkelerde başlıca iki eğilim çevresinde öbeklenmiş birçok Hıristiyan bulunmaktaydı. Bunlar ya Roma'ya ya da Bizans piskoposluğuna bağlanmışlardı. Bu Hıristiyanların yanı sıra, öteki dinlere bağlı nüfusun arasına karışmış, dağınık biçimde yaşayan Yahudiler de vardı. İslamiyet'in kurulmasından iki yüzyıl önce, Mısır'daki İskenderiye kenti, ilkçağ eğitim ve kültür ürünlerinin merkezi ve bir araya toplandığı yerdi. Platon'un Devlet'ine şöyle bir göz attığımızda kolaylıkla görebileceğimiz gibi, Hıristiyanlığın Sokrates-Platon felsefesine dayanmasına ve bu felsefenin düşüncelerinin bu dinin içinde bol bol yer almasına karşın ya da özellikle sırf bu nedenle, Hıristiyanlığın savunucularının amansız saldırı ve mücadelelerinin hedefi olan Yeni Platoncu felsefenin merkezi de burasıydı. İskenderiye de eski Yunanın, Romanın ve ilk çağ toplumlarının Yazınsal-kültürel zenginlikleri bir araya getirilmişti buradaki kitaplık, matematik, gökbilim ve fizik aygıtları donanımı bakımından çağın en büyük ve kusursuz koleksiyonunu oluşturmaktaydı. Düşünce ve kültür dünyasının bütün bu özelliklerini bir araya getirmiş bir merkezin, dağılıp parçalanmasından sonra da daha uzun süre çevresini etkilemesi olağandır. Gerçekten de birçok Hıristiyan mezhebinin kurucusu ve başı, Yahudi hahamları ile birlikte İskenderiye'den yayılan felsefe ve doğa bilim öğretilerini büyük bir hırs ve çabayla özümsemişler ve buradan tamamen özgün düşünce atmosferi yaratmışlardır. İskenderiye Müzesi olarak bilinen araştırma enstitüsünün bir bölümü olarak inşa edildi. İnsanlık tarihinde meydana getirilmiş önemli eserlerden biridir. Eski kaynaklar, burada 150 bin cilt el yazması eserin toplandığını kaydeder. Bu kütüphanenin, çıkan çeşitli fanatik görüşler nedeniyle, antik Pagan tapınakları ve yapıların imhası sırasında Hıristiyanlar tarafından yakıldığı yönünde görüş birliği vardır. Bu görüşe göre 391 yılında Bizans'ın Mısır Valisi Theophilos, İskenderiye'de Mısır'ın eski din mensuplarına ait Osiris tapınağının yeri olan bir arsayı, kilise inşa edilmesi için Hristiyanlara verdi. Burada yapılacak kilisenin temel kazıları sırasında üzerinde eski dine ait yazılar bulunan bir taş çıktı. Hristiyanlar bunu bir alay konusu yaptılar. Bu olay şehirde oldukça kalabalık halde bulunan putperestleri kızdırdı ve sonunda İskenderiye'de dini bir ayaklanma çıktı. İki taraf çarpıştı, insanlar kitle halinde kılıçtan geçirildi. İskenderiye Kütüphanesinin olduğu bölge yerle bir edildi. İmparator I. Theodosius, valiye başka büyük şehirlere göre eski dinin İskenderiye'de hala neden bu kadar canlı olarak devam ettiğini sorunca, buna sebep olarak İskenderiye Kütüphanesinin eski putperestlik kültürünü devam ettiren kitaplarını ileri sürdü. İmparator, bunun üzerine hepsinin yok edilmesini emretti. İskenderiye Kütüphanesindeki tüm eserler şehrin hamamlarına dağıtılarak yaktırıldı ve böylece insanlık tarihinin bu bilim ve kültür hazinesi yok oldu. Daha önceleri bu kütüphanenin şehrin Müslümanlar tarafından alınmasından kısa bir süre sonra ikinci İslam Halifesi Ömer'in emriyle Mısır Fatihi Amr İbnül-As tarafından yakılarak yok edildiği ileri sürülmüştür. Bernard Lewis konu hakkındaki makalesinde, kütüphanenin Müslümanlar tarafından yok edildiği hikâyesinin doğruluğunu Alfred J. Butler, Victor Chauvin, Paul Casanova ve Eugenio Griffin gibi Batılı ilim adamlarının reddettiğini yazmaktadır. Böyle, yüzyıllar boyu varlıklarını koruyabilen düşünce akımları halkın geri kalan kesimlerini de ister istemez etkileyecek giderek din görüş ve düşüncelerini de belirleyeceklerdir. İşte Hz. Muhammed, bu manevi-düşünsel ortam içinde 1 Nisan 571 tarihinde Mekke'deki Kureyş kabilesinden bir ailenin oğlu olarak dünyaya geldi. Hz. Muhammed'in içinde bulunduğu koşullar pek de elverişli sayılmazdı. Babası onun doğumundan hemen ya da kısa bir süre sonra ölmüş, henüz altı yaşındayken annesini kaybetmişti. Bunun üzerine küçük yaşta amcası Ebu-Talip'in himayesine giren Muhammed, çok küçük yaşlarda, kendi başına buyruk, bağımsız davranabilen biri olup çıkmıştı. Henüz on iki yaşındayken Irak sınırındaki ve Mekke'ye oldukça uzak Basra'ya gitmiş, orada, bir Hıristiyan rahibi olan Bahira'yı tanımış, ayrıca kendi memleketinde de ana tarafından akrabası olan vaftizli bir Yahudi bilgin ile ilişkiler kurmuştu. Böylece onu ilerdeki yıllarda da etkileyecek olan düşünceler ile tanışmış oluyordu. Hz. Muhammed'in Irak ve Suriye'nin kuzey kesimlerine yaptığı ticaret seyahatlerinde aylarca Rıha ve Harran kütüphanelerinde kaldığı ve oradaki Süryani ve Kürt bilginlerince ağırlandığı bilinmektedir. Harran kütüphaneleri tarihte ilk kurulan kütüphanelerin başında gelmektedir. Harran ve yöresinde yoğunlaşan kütüphaneler ve arşivler daha sonraları Rıha bölgesine yayılmışlardır. Ön asya arşiv ve kütüphaneleriyle Yunan ve Roma kütüphanelerinin bu iki yerleşim yerinde oluşturulduğu tarihi kaynaklarda yer almıştır. Ayrıca ilk büyük Hıristiyan kütüphaneleri de yine Rıhada kurulmuştur. (M.Ö. 2000) Harran'da 291 Hicri yılında eski Süryani ve Kürt dilinde yazılmış kitaplarla dolu bir kütüphanenin olduğunu ve bu kütüphanenin yönetiminden sorumlu bir de kütüphanecinin olduğu şeklinde bir bilgi verilmektedir. (İbn Vahşiyye'nin elFilahat-el-Nebatiye adlı eserde) Yıllarca kültürel ve dini bir merkez olarak kabul edilen, İskenderiye Okulunun sona ermesiyle dünyanın en önemli bilim merkezi rolünü üstlenen, ayrıca Yunanca ve Süryanice'den yapılan tercümelerle bilim ve kültürün daha geniş coğrafyalara yayılmasına sebep olan Harran kütüphanelerinin önemini bir kez daha anmakta fayda vardır. Edessa şehrinin kültür merkezi olarak ön plana çıktığı, dini ve kültürel gelişmelerin hızlandığı bir Süryani Krallığı olan Osroene krallıkları döneminde gerçekleşmiştir. 376 yıl hüküm süren (MÖ 132-MS 244) bu Süryani krallığı geniş bir dil ve edebiyat kültürüne sahipti. Bu kültürel zenginlik kral 9. Abgar'ın Hıristiyanlığı kabul etmesiyle birlikte Yunan bilim ve felsefesinin de etkisiyle zengin bir Süryani edebiyatı oluşturmuştur. Hz. Muhammed, becerikliliği ve yetenekleriyle dikkati çekmede gecikmedi. Ülkesine döndüğünde bazen, çobanlık, bazen deve sürücülüğü yapmış, bu ikinci işi nedeniyle de sık sık Suriye ve Irak'a gitme olanağı bulmuştu. Yirmi beş yaşındayken zengin bir tüccarın dul karısı Hatice ile tanışıp onun hizmetine girmiş, bu kadının kısa sürede beğenisini kazanmış, aradaki olağanüstü yaş farkına karşın, dul kadın Muhammed ile evlenmek istemiş, Muhammed bu öneriye hayır dememişti. Bu davranışın ardında sevgiden çok maddi nedenler bulunduğuna kuşku yok. Gelgelelim Muhammed'in iş alanındaki girişimleri pek başarılı olmamış karısı uzun süren bir evlilikten sonra öldüğünde, kendini pek de parlak sayılmayacak ekonomik koşullar içinde bulmuştu. O dönemlerde Arap halkının düşünce dünyasına canlı, heyecanlı bir hava egemendi. Araplar o sıralar da belirgin bir din sistemine sahip değillerdi. Kendilerine, peygamber süsü veren, ancak yandaş bulamayan birçok, din sömürücüsü, sık sık halkın karşısına çıkmaktaydı. İsa zamanında Filistin'in durumu da bundan farklı değildi. Romalıların baskı ve boyunduruk altında tutup, ulusal bağımsızlıklarını ellerinden aldığı öfkeli ve için için kaynayan Yahudi halkı içinde de, geleceği belirtilmiş bir kurtarıcıya ilişkin eski kehanetlere dayanarak, halkın, dinsel, ulusal ve toplumsal güdülerini ve duygularını harekete geçiren birçok sahte peygamber ortaya çıkmıştı. Özellikle katı bir diyetin yanı sıra evlenmeme, kendi kendini sakatlama ve çeşitli kastlara bölünme özellikleriyle fanatikliği iyice tırmandıran Essener mezhebi bunlardan biriydi. Vaftizci Yahya ve İsa bu mezheptendiler. Vaftiz, eski Mısır dinin de tanıdığı bir törendi. Başlangıçta kitlelerin akıllı, serinkanlı, daha devrimci buldukları ve çevresinde topladıkları Yahya, Roma valisi Herodes tarafından kargaşa çıkartıcı suçlamasıyla idam ettirildi. Onun yerini İsa aldı ve koşullar, onun yeni bir dinin yaratıcısı olmasına olanak sağladılar. Muhammed'in durumu da buna benziyordu. Oldukça ileri denecek yaşta, neredeyse kırk yaşındayken kendini dinsel görülere kaptırmaya başladı. Aşağıdaki olayın bu gelişmede önemli bir payı bulunmuş olması mümkündür. O sıralarda Kabe'nin yeniden değiştirilerek yapımı söz konusuydu. Gelgelelim Kutsal Taş'ın duvar içine yerleştirilmesi işinin sorumluluğunu kimin taşıması gerektiği konusunda bir çekişmedir gidiyordu. Sonunda kavgayı bir tarafa bırakıp beklemeye ve belli bir gün, en erken saatte Kabe'de, olacak kişiye bu görevi vermeye karar kıldılar. Bu şanslı kişi Muhammed'di ve bu görevi herkesi memnun edecek biçimde yerine getirdi. Dinsel sanrılar çok asabi bir mizacın sonuçları olmakla kalmaz genelde bir vecd haliyle birlikte ortaya çıkarlar. Bu her iki olgu da Muhammed için geçerliydi. Dinsel sanrıların sonucunda yıllar geçtikçe esriklik ve gördüğü düşler yoğunlaşıp onda, Hz. İbrahim'e Tanrı tarafından bildirildiği söylenen dinin yeni kurucusu olduğu inancını arttırdılar. Başlangıçta Muhammed'in anlattıklarına kehanetleri ve öteki dünyaya ilişkin sözlerine çok az inanan çıktı. Akraba ve eşi dostu bile inanmayanlar arasındaydılar. Gelgelelim kehanetlerini sürekli yeniledikçe, çevresindeki kuşku da gitgide dağılmaya yüz tuttu ve çevresindeki kişiler birbiri ardından onun peygamberliğini benimsemeye başladılar. Yine de üç yıl sonra ona inananların sayısı kırkı geçmiyordu. Onun en çok aleyhine konuşanlarsa, kendi Kureyş kabilesinden gelen soydaşlarıydı. Bunların karşı çıkışlarının nedeni yazıbilimci Judas'ın İsa'ya karşı çıkış nedeniyle aynıydı Hiçbir peygamber kendi memleketinde olmaz. Kabe'yi korumakla görevli Kureyş'liler kendilerine ün ve büyük maddi yararlar sağlayan bu yetki yüzünden, yeni bir dinin ortaya çıkmasını elbette hoş karşılayamazlardı. Çünkü bu gelişmeler gerek onlara duyulan saygının gerekse maddi gelirin azalması tehlikesiyle eş anlamlıydı. Böyle olunca da Kureyş'liler ile Muhammed birbirlerine düşmekte gecikmediler. Çekişme öylesine kızıştı ki, sonunda Muhammed'in hayatını tehdit etmeye başlayınca, oda Mekke'den birkaç mil uzaktaki bir mağaraya sığınmak zorunda kaldı. Burada, onu daha önce Mekke'de kendi gücüyle korumuş olan amcası Ebu Talip, gerekli yiyecek içeceği sağlayarak ona yardımcı oldu. Ancak Ebu Talip, kısa bir süre sonra ölünce, Muhammed daha uzaklara gitmeye mecbur kaldı. Kendine bağlı kimselerle birlikte, öyle pek uzak olmayan Medine kentine geldi. Burada Medinelilerin, bilinen nedenlerle Mekkelileri kıskanmaları yüzünden elverişli koşullarda karşılanmakla kalmadı, aynı nedenlerden ötürü birçok yandaş da buldu, İsa'nın doğumundan 622 yıl sonraya rastlayan bu tarih, sonradan Müslümanların takvimlerinin başlangıcı olarak benimsenen Hicret'in birinci yılı olarak Hicri Takvime temel alınacaktır. Muhammed Medine'de, Hıristiyan ve Musevi dininin görüş ve adetlerinin, Arapların putperest görüşleriyle kaynaştı imasından oluşan din sistemini geliştirmeye koyuldu. Muhammed kendini tanrının ilk peygamberi olarak görüyor, ne ki Musa ve İsa'yı reddetmeyi de hiç düşünmüyordu. Bunlarında peygamber olduklarını kabul etmekle birlikte, kendisinin öncüleri olduklarını söyledi. Hıristiyan dininin temel ilkesi olan teslisin Tanrı Baba, Oğul ve Kutsal Ruh bir bütünlük oluşturduğu düşüncesine, çoktanrıcılığın belirtisi olarak karşı çıktı ve bunu inançsızlığın bir sonucu saydı. Buna karşılık kesin bir tek tanrıcılığı savundu. Allah'tan başka İlah yoktur ve Muhammed O'nun peygamberidir. Kelime-i Tevhid İslam dininin geçmişte ve bugün temel ilkesidir. Muhammed'in sanrılarından sonra açıkladığı ayetler birleşerek Kuranı oluşturmuşlardır. Bu bağlamda Muhammed'in, oldukça zeki bir yol izlediğini görüyoruz. O zamana kadar kendisine ilişkin herhangi bir ayetin bulunmadığı bir olayla karşılaşınca, bir açıklama yapmadan bir sonraki sanrıyı beklemiş ve ancak ondan sonra açıklama yapmış, böylece ortaya çıkan ayet sorunun nihai ve kutsal yanıtı olarak müminlerce benimsenmiştir. Yer yer, gelişmiş yüksek bir ahlak anlayışının, sağlıklı ve insancıl görüşlerin yer aldığı bu ayetler, dinsel-toplumsal yasanın temelini oluşturmuşlardır. Bunlar halkın ve çağın gelenek, görenek, adet ve karakterine uygunluklarıyla, o zamana kadar parça parça, her türlü ortak birlikten yoksun yaşayan kabileleri birleştirmeye çok elverişli bir araç olmuşlardır. Muhammed yeni dinin tüm olanaklardan yararlanarak yaygınlaştırılması gerektiğini söylemişti. Kafirler ile ya mücadele edilecek ya da bunların yeni dine kazandırılmasına çalışılacaktı. Yine de kafirler arasında bir ayırım yapmıştı. Söz konusu olanlar Arap soydaşlarıysa, bunlar yenilgiye uğratılıp yeni dini kabul edince, eskiden beri Müslüman olanlarla aynı haklara sahip olabileceklerdi. Buna karşılık, söz konusu olanlar yabancı kökenlilerse, bunlar, yenilgiye uğratılmadan ve toprakları ellerinden alınmadan önce kendiliklerinden teslim olurlarsa İslamiyet'in koruması altına alınıyorlar, topraklarının mülkiyetini ellerinde tutma hakkı tanınıyor, ancak belli bir miktar cizye vergi verme yükümlülüğü getiriliyordu. Söz konusu para, Muhammed'in, sonraki yıllar da onun yerini alacak olan Halifelerin hazinesine girer, belirli kurallara göre müminler ve kabile üyeleri arasında bölüşülürdü. Savaş ganimeti için de aynı kurallar işliyordu, ancak bu ganimet beşte biri hazineye ayrıldıktan sonra müminler arasında paylaştırılıyordu. Herkesin kolaylıkla kavrayıp benimseyebileceği dinsel inanca dayalı, daha doğrusu inançla bütünleştirilmiş maddi yararların, yürekli ama ganimete ve paraya kolay kolay doymayan Arap insanını etkilememesi elbette olanaksızdı. Bir yandan bu olgu, öte yandan yenilgiye uğratılan dinsizlere ve başka dinden kimselere doğuda o zamana kadar eşi örneği görülmemiş bir yumuşaklık ve hoşgörüyle davranılması ve bu kişilerin nispeten kolay yollardan özgürlük ve bağımsızlıklarını elde edebilme olanağı bulmaları, İslamiyet'in hızla yayılmasının başlıca nedenleridirler. Bugün Avrupa'da hala yaygın olan -ve İslamiyet'in, inanmayanlara (başka dinden olanlara) karşı- fanatik bir tahammülsüzlükle yaklaştığı sanısına karşı, bunun tam tersinin doğru olduğunu göstermek gerekmektedir. Hıristiyanlar, Museviler ve öteki dinlerden olanlar, Müslüman dinin ilk doğduğu günden itibaren, aynı dönemde ki Hıristiyan Avrupa'da akılların ucundan bile geçmeyecek bir rahatlık ve güven içinde yaşamışlardır. Neden sonra, 11. ve 13. yüzyıllar arasında Hıristiyan Avrupa Haçlı seferleri adı altında haydutluğa soyunmuş talancı ve istilacı ordularını doğuya gönderip, burada barbarlık ve zulümleriyle İslam fanatiklerini ve fanatikliğini de çığırından çıkarınca, başka dinden olanlara gösterilen hoşgörünün yerini katı bir düşmanlık almıştır. Yinede, bu dönemlerde bile, İslam savaş önderleri, Haçlı ordularının Hıristiyan prenslerine ve soylularına gösterdikleri mertlik ve saygıyla onları sık sık utandırmaktan geri kalmamışlardır. Musevi'ler ve Hıristiyanlar, gerek İslamiyet'in en parlak gerekse daha sonraki dönemlerindeki, hatta günümüze kadar uzana gelen örneklerden görebileceğimiz gibi, İslam devlet örgütü içinde en yüksek mevkilere kadar gelebilmişlerdir. Yahudi'ler, bugün bile Hıristiyan Avrupa'da hala kendilerine yasaklanmış onurlu mevkilere ve haklara, İslam devlet bünyesi içinde her zaman sahip olabilmişlerdir. Hıristiyanlar ve Yahudiler, sarayda çok yüksek düzeydeki görevlerde sorumluluklar yüklenmişler, çoğu kez Halifelerin danışmanlığını yapmışlar, özellikle doğuda çok saygın bir yeri olan doktorluk uğraşında sivrildikleri gibi, sık sık halifelerin başhekimliğine getirilmişlerdir. Bütün bunlardan başka, Hıristiyan kilise ve manastırlarının yanı sıra Yahudi sinagoglarının, Hz. Muhammed'in döneminden önce ve sonra İslam İmparatorluğunun bütün topraklarında çok yaygın olmalarına karşın, söz konusu dinlerin mensupları, kiliselerinin sınırları içinde tam bir din özgürlüğüne sahip oldukları gibi, gerek çok büyük varlık ve mülklerinin denetim ve yönetiminde gerekse din işlerinde kusursuz bir özerkliğe sahip olmuşlardır. Ayrıca Hıristiyan ve Yahudi bilim adamları İslam bilim adamları ile dostane ilişkiler kurmuşlardır. Gerek dini, gerekse hukuksal, tıbbi ve doğabilimsel konular büyük bir özgürlük içinde ve çok içtenlikli, her türlü resmiyetten uzak bir açıklıkla tartışılabilmiştir. Böyle bir ilişki, birçok Hıristiyan devletinde hala olanaksızdır. İşte bütün bunların sonucunda, çok erken dönemlerden başlayarak, Hıristiyan Avrupa'nın, derin ve karanlık bir barbarlığın çukurunda debelendiği ve kilise dogmalarına kuşkuyla bakmaya cesaret edebilen ve bu kuşku sonucunda dogmalarını sarsabilecek incelemeler yapmaya kalkışanların amansızca izlendiği dönemlerde, İslam İmparatorluğu, düşünce özgürlüğünün ve kültürün en üst düzeylerine ulaşabilmiş olmanın mutluluğunu yaşamış ve Doğu koyu, tutucu bir inanç karanlığına gömülmüş Avrupa'ya bilginin ışığını taşımıştır, ileriki açıklamalarımız bunu kanıtlayacaktır. Yukarıda betimleye geldiğimiz ve kimilerine inanılmaz gelen bu hoşgörü, aslında çok doğaldı. Belirttiğimiz gibi, Hıristiyanlar, Yahudiler ve öteki dinlere bağlı insanlar, İslamiyet'in öncelikle yayıldığı ülkelerde yüzyıllar boyunca barışçı bir ilişki içinde yaşamışlardı. İslamiyet'in kendisi de bu çeşitli dinlerin bir tür karışımından başka bir şey değildi ve nihayet bizzat Muhammed de, öteki dinlerin yandaşlarıyla dostluk ilişkileri kurmuş, bu alışkanlık, az çok kendisinden sonra gelenlerce de sürdürülmüştü. Böyle bir ortamda kaba bir bağnazlığın kör bir düşmanlığın yeşermesine olanak var mıydı. Mantığın en yalın yasaları bile, hoşgörünün yararlarına işaret etmekle kalmıyor o zamana kadar uzana gelen adet ve törelerde bu sonucu zorunlu kılıyorlardı. Daha sonraki dönemlerde bazen farklı davranışlar ortaya çıktıysa, bunun başlıca suçlusu kuşkusuz Hıristiyan Avrupa'dır. Ayrıca daha sonraki yüzyıllarda ahlaksal çöküntüye uğramış yöneticiler gitgide dümeni daha çok ele geçirmişler ve nihayet bu dümen, barbar bir halk olan Selçukluların tümüyle denetimi altına girince, bu halkın gaddarlığı ve vahşiliği, Avrupa'ya İslamiyet'in ruhunun ifadesi olarak yansımakta gecikmemiştir. Yine de bugünkü Hıristiyan devletlerden herhangi birinin, kendi sınırları içinde yaşayan Müslümanların büyük bir bölümüne -tüm dedikodu ve asılsız iddialara karşın- Müslümanlar arasında yaşayan Hıristiyanlara tanınan özgürlükleri tanıyacakları çok şüphelidir. Hz. Muhammed, İslamiyetin Gücü ve Halifelerin Dönemi İmparatorluğun Dinsel, askeri ve Mali Politikalarının Düzenlenmesi Medine'de Muhammed'i Mekke'den kaçtıktan sonra dostça karşılayıp aralarına alan ve ona yardımcı olan Hazrec Kabilesi oturuyordu. Muhammed, bu kabileye kendine yaptığı yardımdan dolayı yardımcı anlamına gelen Ansar adını verdi. Kendisiyle birlikte Mekke'den kaçanlara ise göç arkadaşı anlamına gelen Muhacir adını aldılar. Bu kabilelerin soyundan gelenler, doğuda bugün bile hala büyük bir saygı görürler. Ne ki o dönemde, bu ayrıcalıklı konumları yüzünden kendileri ile Mekkeliler arasında çatışmalar çıkmış, Muhammed'in ölümünden sonra bu mücadelelerin sonuçları olarak ağır bölünmelere yol açmıştır. Muhammed Medine de dinsel-siyasal ve toplumsal devlet yapısını örgütlemeye koyuldu belli kurallara göre geçekleştirilen dini ibadetlerin kitlesel ağırlığının tek tek kişiler üzerine yaptığı büyük ve karşı konulmaz etkiyi, deneyimlerinden çıkarmış olmalıydı. Ortak bir amaçla gerçekleşen her kitlesel katılımın içindeki kişiler, kendilerini her zaman olduğundan çok daha güçlü hissederler, sahip olduğu güçler birkaç katına çıkmış gibidir. Bu kimselerin kendine olan güveni arttığı gibi, bir tür, aldığı ışığı kendinden yansıtma etkisiyle, kendi kişilikleri üzerine yükselip, tek başına hiçbir zaman üstesinden gelemeyeceği eylemleri yapma cesaretini de kendinde bulurlar. Herhangi bir amaç doğrultusunda gerçekleştirilen her kitlesel katılım, bu olgunun ispatına yeter. Halk meclisindeki konuşmacı bile, çevresindeki dinleyicilerin yoğunluğu ölçüsünde ateşli bir konuşmacı olup çıkar ve onun heyecanı dinleyicilere yansır ve bu heyecan tekrar kendine döner. Böylece her iki yanın da birbirlerini karşılıklı etkilemesi sonucunda, o heyecan ve duygu fırtınası herkesi kuşatır ve kimse bu fırtınanın dışında kalamaz. Belirli duyguların dışavurumu anlamına gelen dış göstergelerin ve biçimlerin benzerlikleri, kitleleri belirli amaçlar doğrultusunda eğitme ve yönlendirme açısından büyük önem taşırlar. Başka değişle, düşünce düzeyleri bakımından gelişmiş düşünceyle değil de yüzeysel, biçimsel dış ayrıntılarla etkilenebilen kitleler söz konusuysa, yüzeydeki göstergeler ve biçimler arasındaki benzerlikler işlevsel bir değer kazanır. Küçük yaştan başlayarak biçimsel ayrıntılara, formalitelere göre yetiştirilmiş birinin, ileriki yıllarda düşünce düzeyi geliştikten sonra bile, bu biçimselliklerin ve formalitelerin etkisinden kurtulması çok güçtür. Üstelik Araplar için özdenetim ve düzen kurmayı, giderek ortak davranışlar ve birliktelik oluşturmayı hedef almış din formalitelerinin bütünü ayrı bir önem taşımaktaydı. Çünkü Araplara, dağınık, bölük pörçük bir aşiret yaşantısı ve anlayışı egemendi. Arapların bu yanını iyi kavrayan Muhammed, en başta, kesin ilkelere göre düzenlenmiş bir biçimsel formaliteler zincirini, başka bir değişle ibadet biçimini uygulamaya koyuldu. Günde beş kez namaz kılma ve buna bağlı olarak, abdest alma zorunluluğunu getirirken, her hareketi ve davranışı, en ince ayrıntısına kadar belirlemekle kalmadı, ortak ibadeti sağlayan cemaat namazına çok büyük bir ağırlık tanıyarak, bu namazlara öncülük etti ve cemaat halindeki ibadetin, tek başına ibadetten, yirmi beş kat daha sevap olduğunu söyledi. Muhammed bu yoldan, kuracağı İslam İmparatorluğu bakımından çok olumlu sonuçlar veren dinsel-askeri bir disiplin oluşturmayı başardı. İslam devlet yapısı, Arapların toplumsal ve dinsel güdülerine ve çıkarlarına tıpatıp uyan, bu nedenle de büyük bir heyecan ve içtenlikle benimsedikleri bir devlet yapısıydı. Muhammed'in kendisi kabilesinin insanlarına, kusursuz ve iyi bir örnek oluşturuyordu. Kendisine başvuran herkese bakıp usanmadan yol gösteriyor, nasihatler veriyor ve yardım ediyor ama bu arada çok sade, alçakgönüllü, gözü tok bir hayat sürdürmekle kalmayıp, kendisi ile kabilesinin öteki insanları arasında en ufak bir biçimsel farka olanak tanımıyordu. Yeni dinin yayılması ve imparatorluğun sınırlarının genişletilmesi için girişilen mücadelelerin başında komşu Arap kabilelerinin ve Yahudilerin İslamiyet'i benimsemeleri için yapılan savaşlar yer alıyordu. Öte yandan büyük kervanlara yapılan ve zengin ganimetler sağlayan baskınlar, yeni peygambere göre hayırlı işlerin arasında yer almaktaydı. Hz. Muhammed'in ünü ve büyük etkisi yaygınlaştıkça, ona bağlı müminlerin sayısı da artmaya başladı. Hz. Muhammed aradan geçen birkaç yıl içinde Orta ve Güney Arabistan'ın yanı sıra zengin Yemen ülkesinin bütün kabilelerini kendi imparatorluğunun içine kattı. Sıra kendisine hala düşmanca duygular besleyen baba kenti Mekke'yi boyun eğdirmeye gelmişti. Muhammed Mekkelileri yenip bunların önde gelen komutan ve önderlerini tutsak aldı. Ama bunlara genellikle çok yumuşak davranmakla kalmadı aralarında birçoğunu zengin hediyelerle donattı. Mekkedeki yoksul sınıf arasında zaten var olan taraftarlarının sayısı bu akıllı davranışla daha da arttı. Kenttekiler yeni peygamberin gücüne karşı koymaya kalkışmanın anlamsız olacağını ve kentin onur ve saygınlığını koruyabilmek için iyilikle uzlaşmanın daha doğru olacağını yavaş yavaş kavramaya başladılar. Hele, Muhammed'in, kentin saygınlığını ve refahını sağlayan Kabe kültünü yıkmak şöyle dursun, bu kültün yandaşlarının, yani Kabe putlarına tapanların dostluğunu kazanmak için onu kendi din sistemi içinde korumayı amaçladığı anlaşılınca, son direnmeler de kırılıp kent teslim oldu. Yıl Hicri 8, Miladi 630 idi. Gelgelelim Peygamberin sağlığı endişe verici olmaya başlamıştı. Yıllar içinde ardı arkası kesilmeyen ve zamanla daha da artıp, her seferinde Peygamberi tere batıran sürekli vecd nöbetleri ve hayaller, yeni devlet yapısının örgütlenmesi için giriştiği çaba ve mücadeleler ve nihayet ilerlemiş yaşına karşın dokuz karısı ile yaşadığı hayat, peygamberin sağlığını iyice bozmuştu. Hicri on yılında, ağır hasta bir şekilde, Mekke'ye son hac ziyaretini yaptı ve o günden günümüze kadar koruna gelen hac ziyareti farzını getirdi. Takvimimize göre 8 Haziran 632'de, adı o günden sonra, dünyaya yayılan adam, en sevdiği karısı Ayşe'nin kollarında hayata gözlerini yumdu. Asya'nın o güne dek çıkardığı en büyük adam ve dünyanın gördüğü en büyük adamlarından biriydi. Hz. Muhammed'in ölümünden sonra Muhacirler ile Ensar arasında Muhammed'in halefinin kim olacağı konusunda tartışma çıktı. Bunun üzerine Muhammed'in Medine'ye göçü sırasında onun yol arkadaşlarından biri olan Ömer, Muhammed'in yaş olarak da en eski insanlarından biri olan Ebu Bekir'in yanına giderek ibat işareti olarak ona elini uzattı. Ötekilerde bu davranışı benimseyip tekrarlayınca, tartışma son buldu. Ebu Bekir Halife oldu. Ebu Bekir, Muhammed'in ölümünden önce planlamış olduğu Suriye seferini gerçekleştirdi. Başarı kesindi tüm Suriye ele geçirilmiş ve İslam İmparatorluğuna katılmıştı. Ancak Ebu Bekir on iki yıl halifelik yaptıktan sonra öldü. Yerinde ve zamanında müdahalesiyle Ebu Bekir'in seçilmesini sağlamış olan Ömer Halife oldu. Ömer dirayet ve basiret sahibi, deneyimli, yürekli biri olarak tanınmasına karşın, Medine'de ki Muhammed'in damatlarından biri olan Ali'yi halife yapmak isteyen Ensar onun halifeliğini tepkiyle karşıladı. Ancak Ömer'in olağanüstü tanınmışlığı ve ünü, ona karşı apaçık cephe alınmasını olanaksız kılıyordu. Ömer, İmparatorluğu tüm Arap yarımadasına, Suriye ve Irak'a oradan Hazar Denizine, Batıda da Mısır ve Kuzey Afrika'ya kadar genişletmeyi başardı. Ömer'in ünü hızla yayıldı, ama o, kendisinden sonraki halifeler ile tam bir karşıtlık oluştururcasına, alabildiğine sıradan, sade bir hayat sürdürmüş, örneğin bir gün cehennemi sıcaklıkta, devlete ait sürüden kaçmış bir deve yavrusunu sürüye yalınayak geri getirmekten çekinmemiştir. Burada yeri gelmişken Muhammed'in yürürlüğe koyduğu ve kendisinden sonrakilerin, özellikle de, Ömer'in geliştirip uyguladıkları vergi sistemi ile askeri sisteme ilişkin açıklamalar yapmakta yarar var. Çölün olanak tanıdığı ölçüde Arabistan günümüze kadar bir hayvancılık ve tarım ülkesi olma niteliğini koruya gelmiş (1880 yıllarında petrolün varlığı ve rolü kuşkusuz dünya tarafından iyi bilinmemekteydi) canlı bir ticaret ve alışveriş ortamı yalnızca güneyde, Yemen ülkesinde gelişmiştir. Ülkenin içlerine düşen kentler kervanların dinlenme amacıyla uğradıkları ara duraklar olma özelliklerini sürdürmüşler, burada küçük el zanaatlar bile çok az gelişebilmiştir. Kültürel koşulların bu özellikleri nedeniyle ülkenin başlıca zenginlik kaynağını hayvancılık oluşturmuş, bu alanda deve oldum olası Arapların en yararlı hayvanı olma niteliğini korumuştur. Deve Araplara yalnızca süt ve et vermekle kalmamış, çölde en güvenilir yol gösterici, en dayanıklı ama en azla yetinen yük taşıyıcısı olmuştur. Deve yalnızca ağır yükleri taşımakla kalmaz aynı zamanda çok az bir yemle ve hiç suya gereksinme göstermeden -çöl için paha biçilmez değerde bir özelliktir bu kuşkusuz- yola dayanır. Ayrıca kilometrelerce öteden bir kaynağı ya da su birikintisini belirlemesini ve zifiri karanlık gecede, yoldan yoksun çöllerde yolunu ve hedefini bulmasını sağlayan keskin bir koku alma ve yön bulma duygusuna sahiptir. Bundan başka, ender ortaya çıkmakla birlikte, geldi mi çok ani gelen büyük sağanakları, Arapların çok korktukları, devasa kum yığınları altında insan, hayvan ne bulsa gömüp yok eden, sıcak çöl fırtınalarını ya da başka değişle kum fırtınalarını patlak vermeden çok önce hissetme yetisi de vardır. Tüm bu özellikler deveyi geçmiş çağlardan bu yana Araplar için çok değerli kılmış, Arabın sahip olduğu ve olmak istediği değiş tokuş değerini ve kendi zenginliğini ölçmesine yarayan bir değer birimi durumuna getirmiştir. Develere göre biçilen değer, Muhammed'in yoksulara verilmesini buyurduğu zekatın ve devlet hazinesine ödenen paranın miktarını belirleyen birim, başka değişle bir fiattır. Elde edilen vergilerden 1-Yoksul müminlerin desteklenmesi (Muhammed, yoksulların büyük bir özenle korunması ilkesine büyük önem vermiş, bu da ona büyük sempati kazandırmıştır.) 2-Vergi memurlarının maaşlarının ödenmesi 3-Maddi durumu yetersiz savaşçıların (askerlerin) donatılması için ödenek ayrılırdı. Savaş ganimetine gelince, bunun beşte biri Muhammed'in sağlığında ona, daha sonra da halifelerin payına düşmüş, buda peygamberin kabilesi arasında bölüşülmüş, geri kalan beşte dört, öteki kabilelere dağıtılmış, bu yapılırken, ilk zamanlar peygamberle ve onun ailesiyle akrabalık durumu göz önünde bulundurulmuştur. Herhangi bir savaşta olağanüstü başarı gösteren kabileler kollanır, bunlar ganimetten büyük bir pay alırlar, bazen ele geçirilen topraklar, aralarında bölüşülmek üzere onlara bırakılırdı. Vergilere gelince söz konusu olan ister toprak (arazi) olsun ister hayvan, para ya da ziynet eşyası olsun, öşür ve zekat şöyle hesaplanırdı. Dört deveden ya da bunların yerini tutacak değer biriminden fazlasına sahip olmayan kişi, vergiden muaf tutulurdu. Ama canı isterse yine de vergi ödemekte serbestti. 5-24 devesi olan bir deve yavrusu, (puduk) 25-35 devesi olan iki yaşında bir dişi, deve (taylak), 36-45 devesi olan üç, 46-60 devesi olan dört deve vermek zorundaydı. Bu oran korunarak deve sayısına göre verilecek deve belirleniyordu. İnekler 29, koyunlar 39 başa kadar vergiden muaftılar. 30-39 inekten bir dana, 40 ve daha fazlasından üç yaşında bir inek vergiye ayrılıyor, bu oran artan inek sayısına göre korunuyordu. Her 120 baş koyundan biri vergiye giriyor, 121200 baş koyundan ikisi, vergileniyordu. Vergi hesap memurlarının ve resmi kişilerin işini kolaylaştırmak için, develerin değerleri inek, koyun ve para olarak da hesaplanmıştı. Vergi toplayıcılar, vergi yükümlülerinin en iyi hayvanlarını almamaları için uyarılırlardı. Ama çok yaşlı hayvanları toplamamaları için de kendilerine talimat verilirdi. Bu yoldan devlet mülkiyetine katılan hayvanlar için ülkenin çeşitli yerlerinde büyük devlet otlakları kurulmuş, hayvanların buralarda bakımları sağlanmıştır. Devlet yapısı ataerkil koşullara bağlı olmaktan çıkıp despot bir rejime dönüşmeye, ticaret ve alışveriş ilişkisi iyice gelişip para ekonomisi yaygınlaşmaya başlayınca, vergilerde para birimi üzerinden ödenmeye başlanmış, yalnızca öşür ve toprak vergisi doğal ürünlerle karşılanmaya devam edilmiştir. Bilindiği gibi, Arapların büyük önem verdikleri, özel bir özen ve dikkatle terbiye edip yetiştirdikleri ve soyunu ıslah ettikleri atlar da vergiden muaf tutuluyorlardı. Kişinin özel hizmetinde kullanılan köleler için de durum böyleydi. Buna karşılık köleler kiralanınca ya da efendilerine belli bir miktar vergi ödeyip kendi başlarına özgürce çalışabilme olanağı kazanınca, ödedikleri bu para ya da kiralama işleminden elde edilen gelire de vergi uygulanırdı. Ev kiraları içinde vergi söz konusuydu. Yirmi Dinar'a kadar olan kira gelirleri vergiden muaftı. Üşürün dörtte biri, yüzün iki buçuğu vergiye tabiydi. Altın ziynet eşyası, madencilik de aynı şekilde vergiye giriyordu. Toprakta bulunan gömütlerin beşte biri devlete aitti. Tıpkı atlar gibi keçiler ve kümes hayvanları da vergi dışındaydı. Toprak ürünlerinden öşür (onda bir) alınırdı. Bu miktar Arabistan'ın güneyinde, daha doğrusu verimli toprakların bulunduğu Yemende çok önemli tutarlarda gelir anlamına geliyordu. Burada toprak her bakımdan cömertti. Buğday, arpa, karabuğday (serçe darısı), pirinç, hurma ve üzümün yanı sıra, kavun, salatalık, Hind inciri, muz, zeytin ve limon ağaçları, değerli reçineler ve sakız veren ödağacı, demirhindi, pelesenk (sakız) ağacı ve akgünlük ağaçları bu bölge de bolca yetişmekteydi. Akasya ağaçlardan sağlanan Arap kauçuğunun yanı sıra, kahve de önemli bitkilerdendi. Ama bu ürünlerin çoğu öşür vergisinden muaftılar. Sadece kabuklu meyveler (ceviz, fıstık vb.) tahıl, sebze, hurma ve zeytinden vergi alınırdı. Sonradan Ömer bunlardan alınan vergiyi yarı yarıya azalttı. Ayrıca herhangi bir istiladan önce ya da teslim olduktan sonra boyun eğmiş olanlar, cizye ve arazi vergisi ödemek zorundaydılar. Cizye vergisi üç sınıfa ayrılmıştı Birinci sınıf vergi, zenginler için yılda 4 Dinar, ikincisi orta katmanlar için, 2 Dinar ve üçüncüsü olanakları kıt olanlar için yılda 1 Dinardı. Vergi makbuzu yerine vergilenenin bir bağcıkla boynuna asmak zorunda olduğu kurşun sikkeler ona verilirdi. Arazi vergisi pratik olduğu kadar vergilendirilenin haklarını adilce gözetecek biçimde düzenlenmişti. Bu vergi arazinin büyüklülüğüne, verimliliğine ve işleniş durumuna göre hesaplanırdı. Örneğin şekerkamışı ekilmiş 1169 m2 bir topraktan (garib toprağı) 6 dirhem buğday ekilmiş aynı büyüklükteki topraktan 4 dirhem, ekin arpa olursa 2 dirhem vergi alınırdı. Ekin, toprak sahibinin kabahati bulunmadığı halde herhangi bir yolla yok olursa, ondan vergi alınmaz, sözgelimi su bendi yıkılması, su baskını gibi nedenlerle kabahat devlete aitse, devlet zararı karşılamakla yükümlü olurdu. Yasa İslamiyet'i seçenin arazi vergisinden ve harçtan muaf tutulmasını ve söz konusu kişinin, tıpkı doğuştan Müslüman gibi, yalnızca öşür ve zekat vermesini öngördüğünden bu olgu, insanların İslamiyet'i seçmelerinde önemli bir itici güç olmuştur. Maddi yarar ve çıkarlar her zaman ve her yerde, insanları, en güzel din ilkelerinden ve doğmalarından çok daha fazla etkilemişlerdir. İşte bu yüzden, zamanla Müslümanlığı seçen insanların sayısı çığ gibi büyümüş, giderek devletin kasasına giren gelir önemli ölçüde azalma tehlikesi göstermiş, bunun üzerine, daha sonra gelen halifeler, söz konusu kolaylıkları kaldırarak yeni vergiler uygulamak zorunda kalmışlardır. Hıristiyanlık ile Müslümanlık arasında bu alandaki fark ne kadar büyük. Hıristiyanlar kendi inançlarından olmayan bir halkı boyun eğdirdikten sonra, bu insanları hemen zorla Hıristiyan yapmaktan başka bir şey düşünmezlerken, Müslümanlar bu din değiştirmeden dolayı devlet kasasının zarar etmesini bile umursamamışlardır. Gelgelelim, tek tek özel durumlar için tam tarihler veremesek de, yukarıda anlata geldiğimiz kurumların zaman içinde önemli değişmelere uğradıklarını da belirtmemiz gerekiyor İmparatorluk iki yüzyıldan daha kısa bir süre içinde, Roma İmparatorluğununkini bile geçen bir büyüklüğe ulaşıp, ülkenin tek bir merkezden yönetilmesi olanaksız duruma gelince, devlet yapısı da zamanla tamamen değişti. İmparatorluğun daha Hz. Ömer zamanında ulaştığı büyüklük, halifenin birçok önlem almasını, gerek Arap gücünün ve birlikteliğinin parçalanmasını önlemek gerekse de öteki halklara imparatorluk sınırları içinde egemen olan ve asıl gücü oluşturması gereken Arap halkının bu sınırlar içindeki halklar arasında eriyip gitmesine olanak vermeyecek ilkeler getirerek, bunları kendisinden sonra geleceklere bırakmasını zorunlu kılmıştır. Ömer ve kendisinden sonrakiler bu doğrultuda, geniş imparatorluğun çeşitli eyaletlerinde, Arapların aileleriyle birlikte yerleştirildikleri sürekli yerleşim merkezleri kurmuşlardır. Bu önlemler, uzun dönemde egemen Arap halkının parçalanmasını ve imparatorluğun sınırları içindeki öteki halkların, nüfus yoğunluğu içinde eriyip kaybolmasını önlemek bakımından çok etkili olmuşlardır. Tarıma elverişli, coğrafi yönden gerekli olanakları taşıyan bölgelerde devlet eliyle kurulan askeri yerleşim merkezlerinden kimileri kısa bir süre sonra büyük kentlere dönüşmüşlerdir. Bunlardan ikisi Küfe ve Basra'dır. Bu tür yerleşim merkezinde oturanlar bölgedeki ordunun her türlü doğal gereksinmelerini karşılamakla yükümlüydüler. Söz konusu askeri birlikler ayrıca devlet hazinesinden büyük tutarlarda maddi yardım da alırlardı. Bu yardım ailelerin kişi sayısına göre hesaplanırdı. Kısacası bu önlem, imparatorluğun etkisinin sürekli kılınmasında başlıca etmen olan Arap halkının hızla çoğalmasını teşvik etmeye yönelikti. Töre ve yasaların birden fazla kadınla evlenmeye müsaade etmesi, bu amacı daha da destekliyordu. Gelgelelim bu başlangıçta böylesine elverişli sonuçlar doğurmuş olan birden fazla kadınla evlenme durumu, büyük bir tehlikeyi de beraberinde getirmekteydi. Araplar gerekli sayıda kadını yalnız kendi halkından sağlamakla güçlük çekince yendikleri ve kendine boyun eğdirdikleri halklardan kadınlar aldılar, böylece ileride felaketli sonuçlara yol açan kan karışması ve karakter bozulması olguları ortaya çıktı. Başlangıçta parçalanmaya yönelik ayrılıkçı eğilimler öylesine güçlüydü ki, bu askeri sabit kamplarda bile kabileler kendi aralarında öbeklenmekte ve her kabile kendi özel çadırlı ordugâhında kalmaktaydı. Öte yandan kentlerdeki mahalleler bile duvarlar ve kapılarla ayrılmıştı. Bu önlemleri yeterli bulmayan Ömer, Arapların ele geçirdikleri topraklarda her türlü toprak mülkiyeti hakkından yoksun bırakılmaları yasasını yürürlüğe sokmuştu. Amacı Arapların yerleşikliğini önlemekti. Ömer halkının yerleşik düzene geçerek belli bir toprağa bağlanır bağlanmaz, savaşçı havasını kaybedeceğini, halk ve kabile bilincinin zayıflayacağını, başka bir dizi yeni çıkar ve ilgilerin türeyeceğini ve devletin güçlere egemen olma olağanının yitip gideceğini düşünüyordu. Gerçekten devleti akıllı yönetme becerisi (hikmet-i hükümet) bile eninde sonunda daha güçlü etmenlere yenik düşecek, Arap dili tüm imparatorluğun biricik günlük konuşulan dilinin yanı sıra ticaret dili olup çıktığı, Araplar zevk ve safa içinde gevşedikleri, yabancı kadınlarla evlenme yüzünden öteki halklarla karışmanın arttığı ölçüde, o akıllıca düzenlenmiş Arap birliği de dağılmaya yüz tutup, Arapların öteki halklarla kaynaşma sürecinin önünü almaya olanak kalmayacaktır. Eski kültürlerin baskısı altında yok olup gitmiş Mısırlıların, Pers ve Suriyelilerin vb. kötü etkileri, bir doğa halkı olan Arapların olumlu ve elverişli karakter özelliklerine zamanla ağır basacaktır. Ömer 644'de öldü. Yerine Muhammed'in kızlarından birinin kocası, yani damadı Osman geçti. Ali'nin yandaşları, kendi adaylarının silik bir kişiliğe sahip Osman karşısında bir kez daha göz ardı edilmesi üzerine büyük bir öfkeye kapıldılar. Osman 656 yılında, 82 yaşındayken, yandaşlarına göre, Ali ve yandaşlarının kışkırtması üzerine, camide öldürüldü. Araplar bölündü ve aralarında apaçık mücadele başladı. Bir taraf Ali'yi, öteki taraf Osman'ın kuzeni Suriye valisi Muaviye'yi halife ilan etti. Ali yanlıları kendilerine Şii adını verirken, ötekiler Sünni'ler olarak adlandırıldılar. Başlangıçta Ali Muaviye'den daha avantajlı durumdaydı, ne ki 600 yılında Ali öldürüldü. Buna karşılık aynı anda Muaviye'ye karşı düzenlenen bir suikast girişimi başarısızlığa uğradı. Meydan Muaviye'ye kaldı. Ancak Şiiler ile Sünni'ler arasındaki kavga tüm İslam tarihini doldurarak günümüze kadar uzana geldi. Bugün özellikle Ali yandaşlarının çoğunlukta olduğu İran'da aynı yoğunluğuyla sürüp gitmektedir. Muaviye, halifeliğin merkezini, Şiiliğin ağır bastığı Medine'den Şam'a naklettirdi. Şam Hicri 128 yılına kadar, Emevi'lerin hükümet başkenti olarak kaldı. Muaviye ve Emevilerle birlikte Mekke aristokrasisi ülkede güç ve etki sahibi oldu. Her bir halifenin İmparatorluğu yönetme tarzını burada ayrı ayrı ele almak, çalışmamızın amacına uygun düşmüyor. Bunları kısaca peş peşe değerlendirmek yeterli olacaktır. Halifenin yakın akrabaları şan, şöhret ve iktidarın nimetlerinden yararlanmak istediklerinden tahtı ele geçirebilmek için kıskanç ve bencilce kavgalardan kaçınmayınca halifelik tahtı da tehlikeli bir yer olup çıkmış, bunun sonucunda çoğunun iktidarının ömrü de kısa olmuştur. Halifelik babadan oğula geçen bir hak olarak düzenlenmediğinden, ayırt edici etmen seçilmeydi. Sonuçta saray ve ülke ihtilalleri hiç eksik olmadıklar gibi, suikastlar ve kanlı iç savaşlar da sık rastlanan olaylar haline geldiler. 660-680 yıllarında halifeliği elinde tutan Muaviye'den sonra 1. Yezid 683 yılına kadar iktidar da kaldı. Yezid'den sonra ikinci Muaviye ancak bir yıl iktidarda kaldıktan sonra yerini Mervan'a bıraktı. Onun da Halifeliği 685 yılına kadar sürdü. Onun yerine geçen Abdülmelik yirmi yıl hüküm sürdükten sonra 705-715 yılları arasında halifelik 1. Velid'in eline geçti. Bu dönemde imparatorluk yeniden büyüdü. 705'de Türkistan, 710'da Galatya ve 711'de İspanya fethedildi. 715-717 yılları arasında tahta çıkan Süleyman zamanında Gürcistan ele geçirildi. 2. Ömer 717-720 arasında, 1. Yezid, 720-724 arasında halifelik yaptılar. 724-743 yılları arasında tahta kalan Hişam zamanında Emeviler hanedanı en görkemli dönemini yaşadı. Ama Hişam'ın iktidarı sırasında orta Fransa'daki Loire'a kadar uzanmış Arap orduları, peşpeşe iki yenilgi tattılar. Bunlardan birincisi 732 yılında Tours'da ikincisi Şarl Martell komutasındaki ordu karşısında 736 da Narbonne'da alınan yenilgiydi. Sonuçta Araplar bir daha dönmemek üzere Fransız topraklarını terk etmek zorunda kaldılar. İmparatorluğun toprak büyüklüğünü sağlayan başlıca güç buraya kadar anlatageldiklerimizden de çıkartabileceği gibi, Araplarda çok geliştirilmiş bir zorunlu askerlik uygulaması vardı. Her yetişkin erkek, kabilesine buyruk ulaştığında, sevk çağrısına uymak zorundaydı. Ayrıca zorlayıcı önlemler almaya gerek yoktu. Arapların savaşçı ruhu, şan şöhret, saygınlık ve ganimet başka teşvik edici önlemleri gerektirmeyecek itici güçlerin başında geliyorlardı. Dünyevi çıkarlar ile manevi çıklarlar bir birleriyle bağdaştırılmışlardı. Hz. Muhammed, kutsal din uğruna savaşta ölen savaşçılara öteki dünyadaki hayatı öylesine çekici bir biçimde tasvir etmişti ki, ölümden sonra ki hayat, şehit düşene, yeryüzünde ancak mücadeleyle elde edebileceği en büyük haz ve zevklerin bir devamı olarak görünüyordu. Taleplerinde son derece alçakgönüllü, yaşama tarzı son derece sade olan Arap insanı, bir tek aşk konusunda alabildiğine duyarlı ve duyguları zor tatmin edilir bir insan olarak karşımıza çıkar. Güzel bir kadın her şeyden daha değerlidir onun için. Böyle bir kadın uğruna hayatını her an feda etmeye hazırdır. İşte Hz. Muhammed'in öğretisine göre, cennetten güzel kadınlar da eksik olmayacaktı. Tenleri kar gibi, kara gözlü huriler ve enfes vücutlar en büyük mutlulukları sunmak için onu cennette beklemekteydiler. Ayrıca tüm öteki haz ve zevkler, dans ve müzik, görkemli saraylar ve bahçeler de cennetin donanımları arasındaydılar. Tıpkı Yahudiler gibi, Araplar da Hz. Muhammed'den önce ölümden sonra hayat düşüncesine yabancıydılar. Hz. Muhammed'din ölümden sonra hayat öğretisini Hıristiyanlıktan aldığı apaçık görülmektedir. Ancak o bu hayatı kendi tarzında Arap halkının beğenisine göre tasarlayıp canlandırmıştır. Hıristiyanlar da tanrının bu öteki alemini yüzyıllar boyunca yeryüzünden tanıdıkları en büyük hazlarla donanmış, maddi bir dünya olarak tasarlayabilmişlerdi. Yeryüzü hazlarından ve zevklerinden payını alan Arap, ölümünden sonra, bu en güzel hayallerine uygun düşen öteki dünyanın hazlarından da payını neden almasındı. İnsan bencildir, dünyanın sırf kendisi için var olduğunu sanıp, başka bir nedenin olabileceğini kavrayamaz. O zaman da, dünyanın tadını iyice çıkarabilmesi için yeryüzündeki hayatın bitmeyeceğini, bitmemesi, gerektiğini düşünür. Bu dünya da işler yolunda gitmemişse, umutları öteki dünyaya taşıyacaktır. İşte insanın bu bağlamda yürüttüğü bu basit aklın, öyle anlaşılmayacak bir yanı yok, kaldı ki böyle düşünmesi insanın bencilliği göz önünde tutulduğunda öylesine doğal ki, öteki dünyayı vadeden öğretilerin kolayca yandaş bulmasına hiç şaşmamak gerek. Aslında fizikötesi bir gelecekle öte dünyaya ve hayata yönelik spekülasyon, bencil sonsuza dek yaşama arzusunun yalnızca değişik bir ifadesidir. Aşkınlığa (fizikötesine) inanan idealistler en büyük maddiyatçılardır. İlk yüzyıllarda Arap İmparatorluğunun savaşçı sıkıntısı yoktu. Hatta kadınlar bile silahlanma aşamasında erkeklere yardımcı olurlardı. Gelgelelim kültürel düzey yükselip refah yaygınlaştıkça, savaşçı ruhta yitip gitti ve sonraki halifeler paralı ordular kurmak zorunda kaldılar. Son Emevi'ler zamanında paralı ordunun asker sayısı, 60.000, Abbasi halifesi Harun El Reşit zamanında ise 135.000'di. Piyadelerin büyük bir bölümü okçulardan oluşmaktaydı ve olağanüstü çevik ve ok atmada becerikli olduklarından Afrika'nın Nübya kabileleri özellikle tercih edilirdi. Ordunun geri kalan bölümü kısa ve uzun mızraklarla, düz bir kılıç ve mızrak ve kılıç darbelerini karşılamaya yarayan küçük yuvarlak kalkanlarla donatılırdı. Balta kullanıldığı da olurdu. Gerek piyadeler gerekse süvariler deriden bir miğfer giyerler, süvariler ayrıca kavisli kılıçlar kuşanırlardı. Piyadeler yılda en az 600 dirhem alırlarken, süvariler doğal gereksinmeleri ayrıca karşılandıktan sonra bunun iki katı bir para alırdı. El zanaatları iyice gelişip, egemenlerin zenginliği dağlar gibi büyüyünce, silahların ve öteki donanım aygıtlarının görkemliliğine olan tutku da arttı. Miğfer ve zırhlar, kılıç kınları, silah askı kayışlarının yanı sıra, atların eğerleri ve develerin koşumları bir sanatçı inceliğiyle en iyi malzeme ve madenlerden yapılır, bunlar çoğunlukla kıymetli maden ve taşlarla süslenip donatılır oldu. Giyimde açık parlak renkli kumaşlar yeğleniyordu. Silah üretiminde başlangıçta Yemen önde gelen üretim merkeziyken zamanla Şam onu gölgede bıraktı. Şam'ın kılıç ve palaları dünyaca ün kazanmıştı. Deve savaşta da yük hayvanı olarak kullanılırdı. Çadır ve mühimmatın yanı sıra, kale duvar ve kapılarını kırmak için kullanılan gerekli mekanik aksamı da taşırdı. Ayrıca büyük kitleleri savaşta hızla taşımak gerektiğinde, deve piyadeyi taşıyıcı olarak kullanılır, kısa mesafelerde hızlı yürümek gerekince her süvari terekesine bir piyade alırdı. Bütün bu donanımların sağladığı olanaklarla Araplar, dünyanın yalnızca adları bile korku ve dehşet saçmaya yeten ve kendilerine uzun zaman yenilmez gözüyle bakılan ilk savaşçıları oldular. Araplar gemi yapımında da hızla gelişmişlerdi. Gemi yapımı için gerekli beceri ve akıla sahip olmaktan öteye, deniz savaşları için gerekli yüreklilikten de yoksun değillerdi. Küreklerle hareket ettirilen gemilerin arasında mürettebatı 200'ü bulanlar vardı. İki yüz kişiden ellisi kürek çeker, geri kalanlar yüksek bir güvertede bekler ve buradan düşman gemilerine saldırırlardı. Daha Hicretin 32. yılında 200 gemiye sahip olan Araplar, aynı yıl 600 gemilik Bizans donanmasının büyük bir bölümünü Likya kıyılarında ele geçirip yok etmişler. Bizans imparatoru esaretten kıl payı kurtulabilmişti. Araplar bundan birkaç yıl önce de Kıbrıs'ı imparatorluklarına katmışlar, dokuzuncu yüzyılın ikinci yarısında Sicilya'ya çıkıp orayı ele geçirmişler, bundan yüzeli yıl önce de Cebeli Tarık üzerinden İspanya'ya geçerek orada parlak bir imparatorluk olan Endülüs devletini kurmuşlardı. Arapların deniz yolu kısa süre içinde tüm Akdeniz üzerinden Atlantik Okyanusunun bir bölümüne kadar uzanmış Arabistan'ın ve Irak'ın Güneyinden Hint Okyanus'una açılmış, buradan Hindistan, Çin, Japonya ve Afrika'nın Doğu kıyılarına, Hint adalarına ve Pasifik'in kimi adalarına ulaşmak olanağı bulmuşlardı. Amiral, tersane, palamar, halat, korvet gibi terimler Arapçadan Avrupa dillerine geçmiştir. Deniz birliklerinin hevesini artırmak için ganimetin beşte biri askerlere ayrılmıştı. Bu türden teşviklerle heveslendirilen Arap savaşçıları tıpkı karada olduğu gibi kısa süre içinde denizde de en korkulan askerler olup çıkmışlardı. Düzenli orduların yanı sıra, gönüllülerden oluşmuş birliklerde vardı. Bunlar Bedevi'ler, köylüler ve kentlilerden kurulurdu. Ancak bunlar, ücretsiz askerlerdi. Yalnızca sadaka fonundan yol ve donanım için mali destek görür, ayrıca ganimetten paylarını alırlardı. Bir savaşçı savaşta silahını ya da hayatını yitirirse, devlet bu kaybı karşılar, ancak tümünü söz konusu kimsenin karşılaması için çok belirgin koşulların bulunması durumunda, savaşçının kendi kaybını telafi ederdi. Savaşta ölenlerin dul kadınları ve yetim çocukları devletten maddi destek talep etme hakkına sahiptiler. Geride kalanlara ayrıca ölen kimseye ödenmesi gereken asker ücreti de ödenirdi. Karşı taraf sözünü tutmasa bile rehinelerin öldürülmesi yasaktı ve bu bir savaş kuralıydı. İlk ve önemli hukukçular şu adalet ilkesini ortaya atmışlardı İhanete ihanetle karşılık vermektense, anlaşma ve sözleşmelerin tek yanlı bozulmasından doğacak zararlara katlanmak daha yeğdir. Savaş patlak verir vermez, rehinelerin serbest bırakılmaları gerekirdi. Bütün bu ilke ve kurallara her zaman uyulmadığı bir gerçek, ne ki böyle hukuk ve adalet kurallarının en azından öğretilmesi ve devlet tarafından benimsenmesi, yüce bir insanlık ruhunun kanıtıdır. Günümüzde Avrupa'da devletçe benimsenmiş adalet ve hukuk kuralları sık sık ayaklar altına alınmaktadır. Sözde bin yıl daha ilerideyiz. Savaşçı tutsak ettiği düşmanı ister savaş sırasında ister savaştan sonra öldürülebilirdi. İslamiyet'e karşı savaştığına göre hayatını göze almış demekti. Buna karşılık kadınları, çocukları, hizmetçileri, köleleri öldürmek yasaktı. Ayrıca düşmana işkence yapmak, onu diri diri yakmak ya da cesedini parçalamak yasaktı. Buna karşılık inançsız düşman ister savaş sırasında ister daha sonra İslamiyet'i kabul ederse, hem kendini hem de ailesini ve kendine bağlı olanları tam bir güvence ve koruma altına almış sayılırdı. Düşman yenilgiye uğratılıp tutsak edilince, hem kendisi hem de onunla birlikte olanlar artık savaşçının malı olurdu. Tutsak edilen erkek ve kadınlara köle gözüyle bakılır ve bunlar çoğunlukla satılırlardı. Ama yenen taraf, bu kimselerden belli bir fidye alarak ona özgürlüğünü bağışlayabileceği