yerine uzak gelecekte, doğduğunda temel fiziği anlayan (elmanın neden yere düştüğünü kavrayabilen) ve önüne çıkan problemleri mantık yolu ile halledebilen bebekleri görebiliriz. Günümüzde içgüdüsel anlamda olmasa da mantığını kullanarak hareket eden birçok insan var. İnsanlar gittikçe duygulardan uzaklaşıyor ve mantıksal bir hale geliyorlar. Sherlock Holmes bu tuhaf değişim sonucunda oluşacak insanlar için güzel bir örnek. Bence, bir şekilde var olduğuna inandığım bu karakter, bize filminde insan olmanın en uç özelliklerinden birini gösteriyor. Başka bir canlıda bulunmayan bu özellik canlılıktan ve sosyal çevreden uzaklaşarak, mantık ile bilinmeyenleri çözmeye duyulan arzunun ta kendisidir. Holmes duygulardan yoksun olsa da mantığın nasıl olurda içgüdüsel bir şekilde çalışabileceğine harika bir örnek. Ayrıca mantığın arkasında çalışan ve makine ile insan arasında ki o belirgin farkı yaratanın aslında doğaçlama ve yaratıcılık faktörü olduğunu gösteriyor. Kısacası Sherlock Holmes insan olmanın çok farklı bir yolunu gösteriyor bize ve bu beni insanoğlunun gelecekte ki potansiyelini hayal etmeye itiyor. Ben bu potansiyelin her şeyi kusursuz yapma becerisi olduğuna ve kusursuzluğun da ancak mantıksal bir düşünme becerisine sahip bir canlıdan gelebileceğini düşünüyorum. Belki de insanı insan yapacak en önemli özellik henüz var olmayan içgüdüsel bir mantık kavramıdır. Kaynakça: Joel Silver, Lionel Wigram, Susan Downey, Dan Lin [Yapımcı]. Sherlock Holmes(2009) [Film]. İngiltere OĞUZHAN ÇETİN BİROL EFE FEDAİ 21802439 Ait Olduğum Yer Aidiyet bazı insanlar için vazgeçilmezdir. Gözlerimizi kapattığımızda ait olduğumuz anı, kişiyi yahut yeri görürüz derler. Ben, göz kapaklarımın yarattığı karanlıkta hep bu fotoğrafı yaşıyorum. Yaşıyorum diyorum çünkü bu anlık değil. Burası benim için zaman kavramının işlemediği tek yer ve her gözlerimi kapattığımda bu anın sonsuzluğunda kayboluyorum. Bir bank düşünün, varoluşundan beri bir ağaç gölgesinde gece gündüz denizi izliyor, yani âşık denize. Karşıdan esen lodosun etkisiyle dünyanın en güzel kokusu kaplıyor çevresini. Denizden kıyıya vuran her dalganın çıkardığı eşsiz sesler, sevgilisine şarkı mırıldanan bir âşığı andırıyor. Geceleri bir kız edasıyla en sade hâlini alıp kusursuzca sergiliyor yakamozu. Evet, ben buraya aitim. İltur adındaki yazlık sitemizde arkadaşlarımla sabaha kadar eğlendikten sonra günün ilk ışıklarını yakalamak için buraya gelirim. Sanki beni karşılamaya gelen martılarla selamlaşırım ve yıllarca bana yoldaşlık etmiş bu bankla sessiz bir sohbete dalarım. Cem Karaca dinleriz birlikte çünkü bence umudu ve isyanı sesinde taşıyan adam en çok buraya günün ilk maviliklerine yakışır. Bazense şiir kitaplarımı çantama doldurup koşa koşa gelirim buraya. Zamanın dışında demiştim ya Ahmed Arif’ten Nazım Hikmet’e, Ömer Hayyam’dan Ece Ayhan’a herkes burada benimledir. Her dalgada, denizde kaybolan Rubaiyat’tan ilham dolar içime. Burası Turgut Uyar’ın Göğe Bakma Durağı’ dır. Şehrin karmaşasından, paradan, cahillikten uzak kısacası insanoğlunun mutlak kötülüğünden arındırılmış bu ütopyada oturup denize karşı düşlemeye başlarım. Nefesim maviliklerle dolar, umutla beslerim bütün hayallerimi. Mesela Afrikalı bir çocuk, annesi yemeğe çağırıyor sofraları eksiksiz, Afrika’daki su sıkıntısı çözülmüş ve yiyeceklerle dolu bir sofra bekliyor çocuğu ve çocuk arkadaşlarıyla futbol maçını bitirmeden eve gitmek istemiyor. Ankara’da yaşayan genç bir kız mesela, sevdiği çocuk ona aşkını yeni itiraf etmiş, sevdayı dolu dolu, eksiksiz yaşıyor ve babası tarafından sevgilisi olduğu için öldürülmüyor. Hepsine çözüm üretebilecek kudreti hissediyorum içimde. Zaten bir ütopyada yaşarken imkânsızlığı düşünmek kadar anlamsızdır çaresizlik. Müthiş bir huzur kaplıyor içimi, işte o an kâinatın her yerinde, zamanın her noktasında hissediyorum benliğimi. Bir benliğim kalmıyor ortada, topraktaki karınca sürüsünün ayak sesleri, ağaçtaki kuşların cıvıldamaları oluyorum. sabahtan denize açılmış bir balıkçı teknesinin motor sesini dinliyorum saatlerce. Ölmemek için çırpınan balıklar geçiyor aklımdan sonra balıkçının en ufak bir dikkatsizliğinde balığı kapmak için teknenin üstünde rüzgârla dans eden martıları izliyorum ve o an anlıyorum ki doğayla bütünleşmeyi başarıp kaybolmuşumdur zamanın sonsuzluğunda. O sonsuzluk, aşık olmaya benzer ve insan, yaşadığını anladığı, mutlu olduğu ana ve kişiye aittir. Gözlerini kapattığında ilk o gelir aklına, onunla aydınlanır içindeki karanlık, içinde müthiş bir barış isteği boylanır, daha anlamlı gelir gün batımları, selam verirsin kedilere, yürüyüşün değişir, şairleri anlarsın ve hayattan zevk almanın, daha doğrusu yaşamanın yollarını bulursun. İhtiyaç duymazsın hiçbir farklılığa çünkü yaşadığının farkında olmaktır aşk. Güneşi hissetmektir her bir zerresinde vücudunun. Sanki burada bank ve deniz bakışarak büyük bir aşk yaşıyorlar ve bank, denize olan hislerini benim üzerimden dışa vuruyor gibiydi. Hikâyelerde kalan bir aşkın ortasında buluyordum kendimi. Bu yüzden bana bir yere ait olduğumu hissettiren bu bankın kısa bir zaman önce yıkılmasıyla hissettiklerim tarif edilemezdi. Bana sonsuzluğu yaşatan yer gitmişti, hiçbir yere ya da hiç kimseye ait hissetmiyordum ve içimde bıraktığı boşluğu nasıl dolduracağım hakkında hiçbir fikrim yoktu. Bu yüzden düşünüyorum da belki benim de âşık olma zamanım gelmiştir. Bankım içinse tabii hasret, asıl denizindir ama Oğuz Atay gibi az gelişmiş bir cümle söylemeden içim rahat etmeyecek: Onu tanıdığıma çok sevindim kendi çapımda. BİBLİYOGRAFYA Khayyam, Omar. Rubaiyat. Publisher Not Identified, 1967. Uyar, Turgut, and Bedirhan Toprak. Göğe Bakma Durağı: Seçme Şiirler. YKY, 2016. Anıl Taylan Öner SÜPERMEN BİLE KORKAR Hepimiz bir şeylerden korkarız. Korktuğumuz şey değişebilir ancak bir şeylerden korktuğumuz gerçeği hiç değişmez. Bununla beraber hepimiz korktuğumuzu saklamaya çalışırız. Korkmayı bir zayıflık olarak görürüz çünkü bize böyle öğretilmiştir. Ben de böyleyim, en azından böyleydim. Korktuğum şeyleri saklamaya çalışır, korkmanın utanılacak bir şey olduğunu düşünürdüm. Ancak gördüm ki korkmak ne bir zayıflık göstergesiymiş ne de utanılacak bir duyguymuş. Normal olmayan ise hiçbir şeyden korkmadığını sanmakmış. Korku kontrol edilebildiğinde sandığımın aksine olumsuz bir duygu değil hatta faydalı duyguymuş. Bu konuyla alakalı bir denemeye Sunay Akın’ın Hayal Kahramanları kitabında rastladım. Bu denemede bir dergi kapağından bahsediliyor. Bu dergi kapağı İngilizce adıyla Action Comics dergisine, yani altmışlı yıllardan günümüze kadar Süpermen’in maceralarını anlatan dergiye, ait. Bahsi geçen bu kapakta Sunay Akın’ın sözleriyle; “(...) Süpermen’i bile dişçi koltuğunda dişi çekilirken büyük bir korku ve çaresizlik içinde (...)“ (s. 11-12) görüyoruz. Bence bu kapak bize önemli şeyler anlatıyor. Bu yüzden öncelikle bu kapağı ele almak istiyorum. Bu kapak kesinlikle rastgele bir dergi kapağı değil, hatta önemli bir tespit. Cesareti ve gücüyle bir çok çocuğa örnek olmuş ünlü ve korkusuz kahraman Süpermen’in bile dişinin çekilmesinden korkması bence önemli bir anlam Bahsi geçen kapak; taşıyor. Bize ne kadar cesur olursak olalım ne kadar Action Comics Nisan 1974 sayısı güçlü olursak olalım mutlaka bir korkumuzun olacağını gösteriyor. Bu pek çoğumuz gibi benim de çocukluğumda inandığımın aksine korkunun bir zayıflık olmadığını gösteriyor bize. Korku duygusunun aslında ne kadar doğal olduğunu anlatıyor. Bu tespit aklıma çocukluk korkularımı ve onlara verdiğim tepkileri getiriyor. Küçükken karanlık belki de beni en çok korkutan şeydi öyle ki herhangi bir ışık kaynağının olmadığı bir odaya beni hiçbir güç sokamazdı. O zamanlar karanlıktan korktuğum için çok utanırdım, bu korkumu kimseye söyleyemezdim. Şimdi görüyorum ki küçük bir çocuk olarak bilmediğim bir şeyden korkmam kadar doğal bir şey yokmuş ve korkmamın utanılacak hiçbir yanı yokmuş. Bununla beraber bence korkularımızın hayatımızı olumsuz yönde etkileme ihtimali de var. Ancak bunun olması için korkularımızın mantığımızın önüne geçmesini izin vermemiz gerekiyor. Eğer bunu yapmazsak korku, utanılacak bir şey olmak bir tarafa, bize faydalı bile olabilir. Mesela korkularımız bize zarar verme ihtimali olan şeylere karşı temkinli olmamızı sağlayarak bizi güvende tutabilirler. Bu duruma bir örnek olarak yükseklik korkumu verebilirim. Benim yükseklik korkum yüksek bir yere çıktığımda daha temkinli olmamı sağlıyor ve beni olası sorunlardan koruyor. Ancak bunun tam tersi olur korkularımızın bizi yönetmesine izin verirsek bunun kötü sonuçları olabilir. O zaman korkularımız bize zarar vermeye başlar. Eğer korkularımızı kontrol altında tutmazsak ve onlara teslim olursak hayatımızı yaşanmaz hale getirebilirler. Başkalarına güvenmememize, evden çıkamamamıza, içimize kapanmamıza ve hayatımızı yaşayamamıza neden olabilirler. Bu yüzden ben korkularımızın bizi kontrol etmesine izin vermemiz gerektiğini düşünüyorum. Pek çok insan bunun için korkularımızı yenmemiz gerektiğini söyler ama ben buna katılmıyorum. Bence tüm korkularımızı yenemeyiz ancak pek çoğuna onlara hakim olabiliriz. Bana göre korku bir duygu olduğundan ondan arınmak mümkün değildir. Doğamız gereği her zaman bir şeylerden korkuyor olacağız. Yani tüm korkularımızın üstesinden gelemeyebiliriz. Ben bu duruma başka bir çözüm öneriyorum. Bence korkularımızla barışmalıyız. Böylece onları kontrol altında tutabilir. Bize zarar vermelerini engelleyebiliriz. Korkumuzu saklamamız, onu kabul etmememiz ve utanılacak bir şey olarak görmemiz sadece bizim hayatımızı zorlaştıracaktır. Ben korkularımızla barışmak için de önce korktuğumuzu kabul etmemiz gerektiğini ve korkularımızın ne kadar doğal olduğunu anlamamız gerektiğini düşünüyorum. Bana göre biz bu bilince erişebildiğimizde korkumuzun işlevi sadece bizi güvende tutmak olacaktır ve korkumuz günlük hayatımızda bize sorun yaratmayacaktır. Kaynakça  Akın, Sunay. Hayal Kahramanları. İstanbul: Türkiye İş Bankası Kültür Yayınları, 2015. Baskı. Billur Güven SATIN ALINAN HAYATLAR İnsan doğar, büyür, modern dünya olarak adlandırdığımız sisteme dahil olur, para kazanmak için yaşar ya da yaşamak için para kazanır ve ölür. Hepimiz itiraf etmeliyiz ki aynı Philip Roscoe’nin kitabı Harcıyorum Öyleyse Varım’da dediği gibi, paranın yönlendirdiği ve hayatların parayla satın alındığı bir dünyada yaşıyoruz. Kimimiz bu durumun farkındayız ve en az hasarla yaşamaya çalışıyoruz ya da Philip Roscoe’nin de yaptığı gibi çözüm arıyoruz. Bazılarımız ise satın aldığımız hayatlarımızda mutlu olmaya çalışarak yaşıyoruz. Peki her şey nasıl bu hale geldi? Ya da madeni parayı ilk kullandığı söylenen Lidyalıların hayal bile edemeyeceği bu gelecekte para tarafından kontrol edilmeden yaşayabilir miyiz? Bu ve benzeri soruların yanıtları paranın gücünün farkına varıldığı ilk andan beri tartışılıyor. Ekonomistler arz ve talep ilişkisiyle, grafiklerle ölçmeye çalışıyor paranın gücünü. Sosyologlar ise toplum üzerine etkisiyle yorumlamaya çalışıyorlar. Borçları yüzünden ya da maddi hayal kırıklıklarıyla başa çıkamadığı için intihar eden insanlar ise canlarını ortaya koyarak ölçüyorlar paranın gücünü. Sorularım cevaplarını bulur mu bilemem ama şimdilik ben bu durumun nasıl ortaya çıktığıyla ilgileniyorum. Yani ticarette satın alım gücünü tarif eden bir araç ne zaman amaç haline geldi? Bu sorulara cevap vermek için belki de tarihte yolculuk yapmalıyız. Ticaretin değiş tokuşla yapıldığı ya da buğdayın, pirincin, arpanın en değerli para olduğu zamanlara. Yani yerleşik hayata geçilip üretime başlanan ve sahip olma kavramının yeni yeni insan beyninde yer aldığı zamanlardan bahsediyorum. Bu dönemlerde maddi gücü tarif etmek ya da ürünlerin değerini belirtmek için bir araca ihtiyaç duyulması çok normal. O zaman da insan beyni ve yaratıcılığı girmiş devreye ve dünyada herkesin anladığı ortak bir dil çıkmış ortaya. Kısacası insan bir kez daha değiştirmiş dünyayı ve tarihinin en önemli icadına imza atmış, yani ortak dilimiz para doğmuş. Ama şu anki durumun sorumlusu yerleşik hayata geçen atalarımız ya da şöyle bir bakıp düşündüğümüzde aslında sadece bir kâğıt parçası olan para değil. Her şeyi satın alabileceği öğretilen ya da tamamen materyalist duygularla hareket etmesi için eğitilen insan sorumlu bu durumdan. Zenginin muhteşem hayatının tüm medyada abartılarak anlatıldığı, reklamlar tarafından etrafımızın sarıldığı bu dünyada hayata giriş 101 dersinde paranın değeri öğretiliyor hepimize. Ve bizler de para kazanmaya programlanmış bireyler olarak hayatımızı satın alabilecek kadar çok paramız olması amacıyla iş bulmak için okullara, kurslara gidiyoruz. Şanslı ve çalışkansak mezun olduktan sonra bir iş buluyor ve başlıyoruz harcamaya. Ama gerçekten bu tüketim çılgınlığının sonu yok. Her zaman aldığımız bir ürünün daha iyisi, daha yenisi raflardaki yerini daha biz eskisinin taksitlerini bitirmeden alıyor ve toplumsal baskıya dönüşmüş bu tüketim çılgınlığı içinde mağazaların önündeki sırada yerimizi alıyoruz. Bu sonsuz tüketim çılgınlığında bankalar en iyi dostlarımız olarak bize her koşulda yardım sağlıyorlar ve kendimizi borcun borçla ödendiği bir kısır döngüde buluyoruz. Fakir olmanın ayıp sayıldığı bu kısır döngüde ise kazandığının on katını harcayan insan kendini zengin sanıyor ve yeni amacımız parayı hayatın merkezine koyuyor. Bizler 21. yüzyılda çok para kazanmak için savaş verirken geçmişte de durum farklı değildi. İnsan tarih boyunca hayat amacı para için savaştı, öldürdü hatta bu uğurda yeni kıtalar bile keşfedildi. Üretmeyi ve satmayı öğrenen insan, en iyi dostu parayı da icat etti. Ticarette kullanılan araç yüzyıllar içinde amaç oldu. Bu amaç uğruna kitaplar yazıldı, yeni icatlar yapıldı, teoriler oluşturuldu. Para hayatlarımızı satın alabilecek güce ulaştı ve biz parayı harcamayı öğrendik. Fakat aslında harcanan para ya da satın alınan eşya olmadı hiçbir zaman, insanlık hayatını satın almaya çalıştı yüzyıllarca. Ceren BÜYÜKŞEKERCİ HER ŞEYDEN ÖNCE İNSANDIK Neydi bizi yıllardır diğer canlılardan ayıran ve kendimizi onlardan üstün görmemizi sağlayan? “İnsanlık” diye adlandırıp altında topladığımız bütün değerler neydi? Eğer bu soruyla yıllar yıllar önce karşılaşmış olsam belki verilecek bir cevabım olurdu fakat sanırım artık ne ben ne de başka biri bu soruyu yanıtlayamaz. “Biz insanız.” cümlesi sanki yıllara yenik düşen mahalle aralarında gözümüzün aramaya başladığı eskici amca, her evde baş köşede yeri olan çevirmeli telefonlar veya günler geçtikçe sokaklarda azalan çocuk sesleri gibi yerini “Biz insandık.” cümlesine devretti. Çünkü öyle bir zamandayız ki unuttuk insan olduğumuzu. Hissetmek için duygularımızın, düşünmek için aklımızın ve ﬁkirlerimizi eyleme dökmek için emrimizde hazır bekleyen onca sinir hücresinin varlığından bihaberiz. Sanki bize özgü bütün özellikleri bir şişeye toplamışız ve şişe içinde başkalarına ulaşması için yazılan bir mektup gibi bırakıvermişiz denizlere, okyanuslara… Fakat keşke bir gram merhamet ayırsaymışız kendimize. Bir gram da akıl tabii… Eee düşünmek şart!Ben de uzun zaman önce o şişeye koyduğum parçalarımdan kısa süre önce birer gramını geri aldım. Bu kavuşma sonrasında sorguladığım ilk şey ise kendimizi ne zaman bu kadar üstün görmeye başladığımız oldu. Ne zaman unuttuk farklı renklerle yaşamanın güzelliğini? Başkalarının her soluğunu eleştirmeyi nereden öğrendik? Peki insan olmayı neden bıraktık? Ne zaman tecavüze uğrayan bir kıza “Kendi kaşınmış o eteği giymeseymiş.” diyecek hale geldik biz? İnsanlar ölüyor, “Ah, vah.” Yangınlar oluyor, “Tüh, bak!” Haberlerde izlediğimiz vahşetler ya da acılar bizi etkilemiyor artık. Ne etkileniyoruz ne harekete geçiyoruz. Karşılaştığımız olaylar karşısında işimize gelene “Eyvallah.” bize ters olana “Yallah.” Hiç oturup da düşünüyor muyuz neden diye? Hiç kafamızı yoruyor muyuz ne yapmalıyım diye? Yitirdik bütün duygularımızı, düşüncelerimizi ve bunların sonucunda insanlığımızı. İnsan dediğin üzülür, şaşırır, merhamet eder, düşünür ve duygularının karşılığında harekete geçer. Fakat dönün bir bakın halimize. Dövmesi olanlara serseri, saçı kirpi olanlara apaçi, kendini kesenlere psikopat… Ne güzel değil mi her kesime, her olaya söylenecek bir lafımız var. Fakat bu laﬂarı hiç durup düşündük mü? Hiç efor sarfettik mi acı içerisinde olan insanlara yardım etmek için? “Dövmesi var, kesin belalıdır.” Hayır efendim asıl senden daha insandır! “Saçı kirpi gibi kesin serseridir.” Emin ol içi senden güzeldir! Peki kendini kesene ne denir? Kaçarsınız haliyle ondan, korkarsınız. Fakat hiç çaba sarf etmezsiniz ona yardım eli olmak için. Hiç aklınıza gelmez sorunlarının onu bu yola ittiği, bir köşede meleğini beklediği. Aklımız da er şey siyah beyaz bizim için. Kötü kötüdür, iyi iyidir. Gri diye bir renk yok hayatlarımızda. Haliyle olaylara karşı adım atacak aklımız da yok. Peki şimdi soracaksınız nereden geldin bu konuya diye. İçimde olan bir yaranın kitaba dönüştürülmesi sebep oldu diyelim. Zülfü Livaneli’nin Huzursuzluk adlı romanından sonra okyanus olup döküldü bu cümleler içimden. Roman Mardin’de geçiyor. Hüseyin adlı bir gencin Yezidi inancına sahip olan Meleknaz adlı bir kadınla evlenmesinin ardından Meleknaz’a halk tarafından yapılan zulmü ve bağnazlığı konu alıyor. Hüseyin ölünce ise arkadaşı İbrahim, Meleknaz’ın varlığını ve yaşadıklarını öğrenip onu aramaya başlar. İbrahim ise sadece dininden dolayı bunca hadiseye maruz kalmış o kadını ararken duyduğu her olay onu yeniden ve yeniden insanlığımızı sorgulamaya itiyor. Ne gariptir değil mi? Sadece dininden dolayı bir insanın kitabını yazmak? Aslında, bakarsanız dünyada Müslümanlara karşı genel bir terörist algısı var. Ne zaman bu konunu bahsi geçse küplere biniyoruz. Hemen başlıyor ‘Olur mu öyle şeyler.’ Fakat gelin görün ki biz de aynı şeyi yapıyoruz. Buda heykeline tapan insanların kutsal simgeleriyle alay etmeler mi dersiniz Türk bayrağını göklere çıkarırken diğer ülkelerlerin milli simgelerini yerin beş arşın altına gömmeler mi? Havada uçuşuyor resmen. Biz unutmuşuz insan olmayı. Başkalarına saygımız yok ki bize olsun. Olayların iç yüzünü düşünmeden hemen damga, hemen düşmanlık. Keza bu merhamet noksanlığımız, duygu ve düşünce adına olan noksanlığımıza günlük olaylarda da sıkça rastlıyoruz. Kız biriyle geziyorsa namussuz, erkek biriyle takılıyorsa delikanlı. Herkes kabul etmiş ya artık böyle sürüp gidiyor bu damga. Hele kız hata etmeye dursun, hiç bekleme hemen vur ki namusunuz temizlensin. Zülfü Livaneli de kitabında çok güzel anlatmış bu olayı: “Adet böyle oğlum adet böyle. Hele namus meselesi olunca kimsenin aklına silahtan başka bir şey gelmiyor.” (Livaneli 46)Zülfü Livaneli’nin de kitabında dediği gibi “Biz insandık.” Üzülür, şaşırır, düşünür ve değerlendirirdik. İnsanları inançlarına, dış görünüşlerine göre değerlendirmez onları damgalamazdık. Yaşanılan acı olayları “Ah, vah!” diyerek hissiz bir şekilde geçiştirmez hep bir eylem halinde olurduk. Bir insanı dini için yargılamaz onlarca farklı insanla din, dil, ırk demeden birlikte yaşardık. Benliğimizi şişeye koyup dalgalara teslim ederken bir gram merhametimizi ve aklımızı da kendimize ayırırdık. Namus diye erkekleri yüceltirken, kadınları bir kalemde harcamazdık. Fakat maalesef… Yitirdik bunca duygumuzu ve yanında düşünme gücümüzü. Her şeyden önce insandık biz. Keşke insan kalabilseydik.KAYNAKÇALivaneli, Zülfü. Huzursuzluk. Doğan Kitap: İstanbul. 2017Elif Zeynep Algül 21502123 KEŞFEDİLMEMİŞ GÜZELLİK ASTYPALEA Üç sene önce yaz ayında yelkenli teknemiz Denizhan ile birlikte Marmaris'ten başlamıştık turumuza. Hedef rota Santorini’ydi ve biz oraya ulaşana dek gece gündüz demeden seyir yapmıştık. Santorini’ye ulaşmadan önce birkaç adaya daha uğramıştık. İçlerinden en sevdiğimdi o... Astypalea... Kimileri İstanbulya der ona, kimileriyse Kelebek Adası. Neden İstanbulya diyorlar bilmiyorum aslında hiçbir benzer yanı da yok İstanbul ile. Aksine daha çok bakir bir ada Astypalea, çok sakin ve küçük. Kelebek Adası denmesinin sebebi ise belli. Düşüncelerinizi duyar gibiyim ama hayır, kelebeklerle dolu bir ada da değil tabi ki... Haritadaki şeklinden dolayı kelebeğe benzetmişler bu güzel sessiz adayı. Neyini sevdim ben senin bu kadar? Her yerden farklı oluşunu mu? Öyle güzelsin ki küçücüksün ama bir o kadar da sıcacıksın... Dar sokaklarında kayboldum adeta, bulmak istemedim yolumu. Benim gibisin biraz da samimi, içten. Sokaklarındaki her ev birbirinin aynı, beyaz ve mavi... Her biri iç içe konumlanmış, belli ki yaşayanlar da sıcakkanlı. Kapıları ardına kadar açık bırakmışlar evlerinin, herkes bir arada yaşıyor burada. Bir akşam vakti dolambaçlı yokuş sokaklarında gezinirken düşünüyordum da, neden bu kadar boş, bu kadar ıssız bir adasın sen Astypalea? Anlamıyorum kim sevmez ki seni, o güzel turkuaz denizini, arabalardan uzak tertemiz kokunu... Elif Zeynep Algül 21502123 Aklımı kurcalayan bir konu daha var. Yıllar öncesinde gitti bizden Astypalea, 12 adalardan biriydi ve Yunanlıların eline geçti. Gittiğine üzülsem mi sevinsem mi bilemedim aslında. Bir yandan diyorum ki bizim olsa o kadar iyi bakabilir miydik acaba, şimdiki halinde olur muydu ya da? Bilmiyorum, belki de onu güzel yapan o beyaz mavi evleri... Onu o yapan Yunanlıların gelenekleri... Her Yunan adasında olduğu gibi adanın tepesinde eski yel değirmenleri... Bunlar olmasaydı da olur muydu? Yorgun bir günün ardından, açık havada yatıp yaz ayının bulutsuz gökyüzündeki yıldızları izlemek bütün yorgunluğumu alır. Fakat daha Astypalea'nın sokaklarında gezerken dinlendi ruhum. Vücudumun yorgunluğunu hissettirmedi bile bana... Daha çok keşfetmek istedim seni. Elif Zeynep Algül 21502123 Gündüz güneşin yansıdığı masmavi denizin rengini, gece gökyüzündeki o güzel renkten aldığı ne kadar da belli. İnsanın içini rahatlatan o masmavi renk, belki de burada kendimi bulmamın burayı bu kadar sevmemin bir başka nedeni. Başka Yunan adaları da gördüm Astypalea dışında, kimileri dar sokaklı, kimileri çok kalabalık, kimisi ise küçücük. Hiçbirinde bu kadar rahat hissetmemiş, kendi bulmamıştım. Kim bilir kimler geçti tarih boyunca, kimler şekillendirdi yollarını. Ne hikayeler geçti, ne Aşıklar gezdi sokaklarında... Şimdi daha çok bakir Astypalea, keşfedilmemiş henüz. Buna rağmen hiç gelişmekten geri kalmamış bir ada. Tabi ki eğlence hayatı olmayan bir yer ama bazen insanın eğlenceden çok dinlenmeye ihtiyacı olduğunda, kendini bulmak istediğinde gitmek istediği bir yer. Zaten karadan erişimi olmadığı için daha denizden giderken insanın içine doluyor huzur. Bazıları eğlenmeyi sever, bazıları denizi, bazıları ormanı, kimimiz kalabalığı, kimimiz ise yalnızlığı... Ben seni sevdim, huzurunu sevdim, sıcaklığını sevdim. İçten içe benimsedim ben burayı. Doğduğum şehirden çok çok uzaklarda, içine doğduğum kültürden çok daha farklı bir kültürde buldum. Çok da şaşırtmadı değil beni bu kadar farklı bir yeri sevmem. Aslında bıkmışlık bezmişlik var belki de kalabalıktan gürültüden. Özlem var denize, doğaya. Fotoğraflarımı bulmaya çalışırken fark ettim de nerdeyse hiç fotoğraf çekmemişim ben o zamanlar oralarda. Üstelik iki gece de kaldım Astypalea'da ama ne kadar uzak bırakmışım kendimi telefondan. Adeta keyfini çıkartmak için soyutlamışım kendimi dış dünyadan. Kendimi cidden kaybettim ben senin sokaklarında fark etmeden. Yine olsa yine giderim dediğiniz yerler olur ya hani, o kadar yola yine katlanır giderim dediğiniz... Tam da öyle... O’nunla Tanışmak Dünyada korku edebiyatı denince çoğumuzun aklına gelen yegâne isimdir Stephen King. Hal böyle olunca da saygıdeğer yönetmen beyefendiler ve hanımefendilerin King’in romanlarına hayranlık duyup onları sinemaya uyarlaması kabul edilebilir bir durum. Evet, edebi eserlerin hiç birisi beyaz perdeye uyarlamak amacıyla yazılmaz ve filme uyarlandığında aslında var olmayan karakterlerin bir anda ortaya çıkışından, sebepsiz ve ani ölümlerden alakasız aşk hikâyelerinden başını alamıyor güzelim eserler. Mamafih, bugünki örneğimiz öyle bir uyarlama ki 90’lı yıllarda ilk kez beyaz perdeye uyarlanmış önü alınamaz bir başarı yakalamış bir kitap hem de içerisinde ne bir anda ortaya çıkan yeni karakterler ne sebepsiz ölümler ne de alakasız aşk hikâyeleri var. Bu önü alınamaz başarının ardından kitap biraz soğumaya bırakılmış ve 2017 senesinde tekrar beyaz perdeye uyarlanmış. Ne mi değişmiş? Birkaç yeni efekt sağdan soldan fırlayan üç boyutlu arılar böcekler… Bu değişimlerin de etkisiyle zaten bir zamanların korku efsanesi olan kitap tekrar gün yüzüne çıkıyor. Evet, Hasan Furkan KIRAÇ 1 hepinizin “ “O” kitabından ve filminden bahsediyorsun tamam konuya gir artık ” dediğini duyuyorum ve çağrınıza kulak veriyorum. Ben filmi Kızılay’da Büyülü Fener Sineması’nda izledim. Sinemanın durumunun çok vasat olduğunu söylemeden geçemeyeceğim lakin konumuz bu değil. Devasa bir salonda tek başımaydım filmi izlerken. Ve bu kitap 12-13 yaşlarımda kâbuslar görmemi sağlayacak kadar korkutmuştu beni. Hatta palyaçolara karşı beslediğim kin ve nefret duygumun da yegâne kaynağıdır bu kitap. Filmin başladığı andan itibaren başıma geleceklerden haberdardım bundan mütevellit “Bindik bi’ alamete gedeyoz gıyamete” zihniyetiyle izlemeye başladım. Her şey çok güzel giderken bir anda ekranda beliren devasa bir palyaço siluetiyle bütün huzurum kaçtı ve cidden korkmaya başladım. Pennywise isimli bu iğrenç mahlûkatın neler neler yaptığını, ortalığı birbirine kattığını öğreniyoruz. Bu mahlûkat yüzünden filmin zaten korkutucu olan atmosferi benim için yedi sekiz kat daha korkutucu olmaya başlıyor. Bunun üzerine bir de dünyanın en büyük korku yönetmeni Andrés Muschietti‘nin insanı bunaltan, canından bezdiren yönetmenlik anlayışı eklenince salonda geçirdiğiniz iki saat sizin için anlatılmaz bir korku deneyimine dönüşüyor. Kâh yediğiniz mısır boğazınızda kalıyor ölümden dönüyorsunuz, kâh kolanızı bir anda sallayıp üstünüzü başınızı batırıyorsunuz. Bu filmi korkutucu olması dışında diğerlerinden ayıran mükemmel bir özelliği daha var. Başrol oyuncularının hepsi çocuk. Çocukların korkusuna ortak olmanın verdiği haz paha biçilemez. Bu çocuklarımızın hepsi kendini “ezik” tipler olarak gören sürekli aile içi şiddet gören, psikolojik baskıya uğramış, taciz edilmiş çocuklar olunca işin içine bir de psikolojik kısım giriyor. Sonuç mu? Filmin çıkışında koskoca bir baş ağrısı ve ağrı kesici ihtiyacı… Her anınız “Nerede ne kaçırdım?” , “Ama bu neden böyle?” , “YOK ARTIK!” tepkileriyle geçiyor. Kitabın ne denli profesyonelce yazıldığını ve aynı profesyonellikle sinemaya uyarlandığını görünce de içinizi buruk bir neşe kaplıyor. Bu burukluğun sebebi emin olun ki kitabın birini izliyor olmak değil. Kitabın bütün korkunçluğunu bunaltıcı yapısını somut Hasan Furkan KIRAÇ 2 olarak karşınızda görüp korkuyu iliklerinize kadar hissetmek. Hatta kitabı yaşamak kitabın bizzat kendisini izlemek. Bir korku filmi aşığı olarak söylemeliyim ki King’in bu romanı kusursuzca uyarlanmış. Karakterler de kitabı daha önce okumuş olanlarda “Ben bunu böyle hayal etmemiştim.” fikrini yaratmayacak kadar da özenle seçilmiş adeta kitabı izliyorsunuz.Eğer korku filmlerinden çekinmiyorsanız ya da epilepsi hastası değilseniz kesinlikle görmeniz gereken eserlerden birisi diyebilirim “O” için. Hasan Furkan KIRAÇ 21602050 Hasan Furkan KIRAÇ 3 Damla Çağlayan BİR YERİN GİZEMİ İlk gördüğümde beni büyüleyen, heyecandan ve gördüğüm mükemmellikten dolayı dilimin tutulmasına sebep olan bir yer Kapadokya. Şüphesiz ki dünyada ki en güzel yerlerden biri. Kapadokya’ya her gittiğimde ilk defa gider gibi bir heyecan ve mutluluk olur içimde. Doğa ve tarihin bütünleştiği ender yerlerdendir. Kapadokya’nın havası, doğası, bölgenin insanları oraya tekrar tekrar gitmek için sebeplerden birkaç tanesidir sadece. “Kapadokya-Kayalardaki Şiirsellik” Kapadokya ile ilgili ilk okuduğum kitaptır. Faruk Pekin tek başına gezdiği veya rehberlik ettiği zamanları anlatmış kitabında. Okuyucu için bir gezi rehberi. Ama sıradan, bilindik bir gezi rehberi değil.. Kitabın kapağında gezi rehberi yazıyor ama bu kitap gezi rehberi olmasının da üstünde. Önceden var olan kültürlerin Kapadokya’ya bıraktıkları miraslardan, ilk defa gidecek olan biri için yer önerilerine kadar uzun bir bölümü kapsıyor. Pekin kitabında Kapadokya’nın tarihini çok geniş bir biçimde derinlere inerek anlatmış. Kapadokya’ya ilk kez giden bir okuyucuya daha önceden orada bulunmuş gibi detaylı ve iyi bir tasvirle yazmış kitabını. Kapadokya size ne çağrıştırıyor diye sorduklarında hepimizin aklına ilk peri bacaları veya balonlar gelir. Fakat Kapadokya geçmişe de ışık tutar.Örneğin, Hristiyanlık kültürünü barındırır . Hristiyanlık öncesi olan inanışları, bunların Kapadokya üzerindeki etkisinin ne olduğunu anlıyorsunuz okuduğunuzda. Kiliselerdeki ve duvarlardaki resimlerin ne anlama geldiğini anlamış oluyorsunuz. Kitabı okurken bunları da eğer bilmiyorsanız öğrenmiş oluyorsunuz. Kitap bize bilerek gezmeyi aşılamış gibi. Kitabı okuduktan sonra eğer Kapadokya’ya gittiyseniz peribacalarının daha gizemli ve derin bir ruha sahip olduğunu anlıyorsunuz. Kapadokya’da dolaştığım yerlerden kitapta bahsedildiğinde daha farklı bir bakış açısıyla bakıyordum artık. Kapadokya’ya daha da hayran olmuştum. Ayrıca kitabı okurken fark ettimki Kapadokya çok büyük bir yer olmamasına rağmen görmem gereken daha çok yer olduğunu fark ettim. İçimde değişik bir heyecan uyanmıştı ve hemen gidip buraları da görmeliyim ve keşfetmeliyim demiştim. Oralarda yeni anılarımın olmasını istedim. Pekin bu heyecanı ve hemen gezip görme istediğini okuyucuya en iyi şekilde aktarabilmiş kitabında. Kitabı okurken bende farkındalık yaratan bir başka konuda Kapadokya’daki turizm hakkında olmuştu. Yıllar boyunca değişik kültürlerden kalan miraslar için gerekli özen gösterilmediğini fark ettim okuduğumda. Dünya’nın hiçbir yerinde olmayan bu doğal, büyüleyici yapılara gerekli özen ne yazık ki gösterilmiyor. Pekin kitapta turizm odaklı sorunları dile getirmiş. Örneğin turistlerin davranışlarından ve esnafın yaklaşımından bahsetmiş. Turistleri ve esnafı “ucuzcu” olarak nitelendiriyor. Pek haksız da değil sanırım dediklerinde. Böyle tarihi güzelliklerle dolu yerleri yozlaşmadan koruma altına almak gerek sanırım. İş işten geçmeden ne önlem alınması gerekiyorsa alınmalı. Ülke olarak ne yazık ki böyle şeylere pek önem veren bir toplum değiliz. Nerede güzel bir yer varsa korumak yerine mahvetmeye çok meyilliyiz. Mesela Kapadokya’nın hala bir Turizm Master Planı yok. Pekin kitapta bu konuya da değinmiş. Bu durum gerçekten utanç verici. Böylesine doğal güzelliğe sahip bir yer için önlemler, planlar oluşturulmaması çok utanç verici bir durum. Dünya’nın başka bir yerinde Kapadokya gibi bir yer olsaydı eğer eminim ki gerekli önlemleri çoktan almış olurlardı.Bazı şeyler geç olmadan gereken önlemler alınmalı. Eğer alınmazsa sonuçları hepimiz için çok üzücü olacak ve artık yapacak bir şey kalmayacak. Bazı şeylerin kıymetini hele ki geri dönüşü zor olan şeylerin kıymetini vakit varken anlamamız ve yapılması gerekenleri yapmamız gerek. Kaynakça:Faruk,Pekin.Kapadokya-Kayalardaki Şiirsellik.İstanbul:İletişim Yayınları,2014 Anlaşmanın Öteki Tarafı Bir öğrenci olarak iyi notlar almak için elimden geleni yapıyorum çünkü üniversite kendinizi geliştirmek için en uygun ortamdır. Sizden beklenen derslerinize çalışmanız, onları öğrenmeniz ve iyi notlar almanızdır. Karşılığında da iyi bir hayata başlamak için yeterli entelektüel birikiminiz olacaktır ve hayatınız çok daha kolay geçecektir. Teoride sınırları net çizilmiş sözsüz bir anlaşmadır bu, pratikte ise siz üstünüze düşeni yapsanız da hayat karşılığını her zaman vermeyebilir. Bunu en iyi Dr. Bomgard bilir sanırım. Pek çoğunuz onu bu isimle hatırlamayabilir. Kendisi Mihail Afanasyeviç Bulgakov’un “Genç Bir Doktorun Anıları”nda yarattığı talihsiz genç doktor, belki bu daha açıklayıcı olacaktır. Doktor Bomgard, Moskova’da tıp bölümünü birincilikle bitirmiş gelecek vaat eden bir doktordu. Kendinden çok emindi çünkü o, anlaşmanın üstüne düşen kısmını yerine getirmiş; derslerine çalışmış ve iyi notlar almıştı. Elbette bu hayatını daha kolay yapmaya yetmedi. Küçümsendiği ve gün geçtikçe kaybolduğu, hiçliğin ortasında bir köye hastane yöneticisi olarak gönderildi. Bu çok havalı bir sıfat gibi gelebilir ama hastanedeki tek doktorun o olduğunu ve Çarlık Rusya’sının en talihsiz döneminde bu sıfatı edindiğini göz önünde bulundurursanız durumun o kadar da havalı olmadığını rahatça fark edebilirsiniz. Bolşevik Devrimi yoldaydı, genç doktorumuz ise etrafı karla çevrilmiş bir kafese hapsolmuş yeniyetme bir oğlan çocuğuydu. Doktorluğu en baştan öğrenmesi gerekiyordu ve o sürekli eline yüzüne bulaştırıyordu. Etrafındakilerden, yaşadıklarından ve hatta kendinden nefret ediyordu. Bu da onu tüm zamanların en çok nefret edilen zehri, morfinle tanıştırdı. Bağımlı birine acımak kolaydır. Bağımlılar da çoğu zaman kendilerine acırlar zaten. Zor olansa kendinden nefret etmek ve kaçış olarak uyuşturucuya tutundukça kendi içine, nefretin içine çekilmektir. Bırakmaya çalıştıkça daha çok acı çekmek, kullandıkça daha güçsüz hissetmektir. Hiçbir şeye sahip olmadığını düşünenler için eldekinden daha iyi bir alternatiftir uyuşturucu. Kaybedecek bir şeyi yoktur çünkü, kendine acı çektirir ve bundan zevk alır. Kendine yeni bir gerçeklik yaratır ve mutluluk onun tercihine göre gelir bu yapay gerçekliğe. Ta ki aslında kaybettiğinin her şey olduğunu, kendisi olduğunu ve kurtulmazsa öleceğini fark edene kadar. Doktorumuzun bunu fark etmesi biraz geç oluyor ve zorunluluktan doğuyor bırakma seçimi ancak o da tüm bu aşamalardan geçiyor tek tek. Bu kitabı sevme nedenim çok gerçekçi olması. Doktorun yerine koyabiliyorsunuz kendinizi. Yazarın güçlü ve yalın biçemi de bunu kolaylaştırıyor. Okurken hem sorgulatıyor, hem de hüzünlendiriyor. Bulgakov’un da doktor olması, genç doktorun düşüncelerini tahmin edebilme yetisi vermiş gibi kendisine. Kitabın sayfaları hızla birbirini takip ederken etkileniyorsunuz ve hiçbir mantık hatası bulamıyorsunuz. Karakterleri yakından tanıma şansı ediniyorsunuz, hatta anlama. Ayrıca Tuğba Bolat çevirisini çok iyi yapmış ve hiçbir yazım hatası ya da anlatım bozukluğuna yer vermeden kitabı tercüme etmiş. Dönemin koşullarına daha çok değinilmesini isterdim ancak devrimin ileri süreçlerine kadar bu izole köye değişimin uğramadığına yazar da değiniyor zaten. Kısacası bu bir doktorun meslek hayatına ilk adım atışı, kendini geliştirmesi ve büyümesiyle ilgili bir kitap. Ayrıca genç ve başarılı bir çocuğun boşluğa düşüp uyuşturucu bağımlısı olma serüveni. Bununla birlikte, Çarlık Rusya’sının yıkımı, Bolşevik Devrimi ve bunun döneme etkilerine de değiniyor. Yani bu kitabı kısaca anlatmam pek de olası değil sanırım. Bulgakov bütün bunları yüz altmış sekiz sayfada nasıl anlatmış bilemiyorum. Sanırım bu da onu iyi bir yazar yapan yeteneği zaten. Egenaz Kiraz 21400845 Nur Sena Sevindi 21503046 KORKUDAN KORKMAK Bir tehlikeye karşı duyulan endişeye korku denir (TDK, 2006). Bu durumda korku, tanımından da yola çıkılarak olumsuz bir duygu olarak çağrışım yapar akıllarımızda. Biri ‘korkuyorum’ diyorsa, o kişinin bir şeylerden çekindiğini ve bu nedenle korktuğunu düşünürüz. Zira ben de ne zaman bir şeyden korktuğumu söylesem, korkunun kaynağını öcü gibi algılardım. Büyük bir stres kaynağı ve sürekli uyulması gereken şartlar olarak düşünürdüm korku ve türevlerini. Hatta kendimce ‘korku’ kelimesini gözümde o kadar büyütmüştüm ki korku filmi izlemekten, gazetedeki korkunç olayları izlemekten hep kaçınmıştım. Kaçınmaya da devam edebilirdim, eğer Hans Weingartner’ın yönettiği Eğitmenler filmini izlemeseydim. Eğitmenler, kendilerine kapitalist düzende yaşayanları eğitme görevi veren Jan, Jule ve Peter adlı gençlerden oluşuyor. Eğitmenler, gece kimse yokken zenginlerin evlerine giriyorlar. İzlerken Robin Hood gibi zenginden alıp fakire vereceklerini düşünmüştüm, fakat tam tersine, eğitmenler girdikleri evlerden hiçbir şey çalmıyor. Sadece evdeki eşyaların yerini değiştirip ev sahiplerini korkutuyorlar. Bir de not bırakıyorlar, “İçinde yaşadığınız bu bolluk sonsuza kadar devam etmeyecek” veya “Çok paranız var” diye (Held, 2003). Eğitmenlerin tek amacı, zenginleri gereğinden fazla tüketim yaptıklarının farkına vardırmaktı. Kullandıkları yöntem ise korku; zenginlerde olumsuz, kendilerinde ise olumlu bir duygu olarak hem de. Eğitmenler korkuyu bir motivasyon kaynağı olarak görüyor. Benim telaffuz etmekten bile çekindiğim ‘korku’ kelimesini, rahatça söylüyorlar. Korktukça kendilerini daha enerjik hissediyorlar ve kendilerince sistemin yarattığı korkudan beslenerek korkudan hissettikleri endişeyi bir ayna misali sisteme yansıtıyorlar. Korkuyorlarsa, korkuyu yenmek için yöntemler arıyorlar. Filmi izlerken sürekli dikkat ettiğim nokta da buydu. Bir insan nasıl olurdu da, korkuyu olumlu bir duyguymuşçasına benimseyebilirdi? Sevgi değil ki bu, korku! Filmi izledikten sonra bir süre yavaş müzikler dinleyerek oturdum ve korkuyu düşündüm. Korku benim hayatımda çok büyük bir rol oynuyordu. Fakat ben onu sürekli perdenin arkasına itiyor, içimde bir kanser hücresi gibi büyüyüp yayılmasını bekliyordum. Kendimi bildim bileli korkuydu pek çok çekincemin sebebi. Otobüsü kaçırma korkusu, düşük not alma korkusu, konserve kapağı açarken açacağın elimde kalma korkusu ve bunlar gibi on binlercesi… 1 İşin kötüsü de, tüm bu korkularımın başarılı da olsam başarısız da olsam sonradan bana bir şey ifade etmemesiydi. Mesela lisedeki sınavlar, yaptığım dikkatsizlik yanlışları yüzünden duyduğum pişmanlıklar, tembellik ettiğim zamanlar, annemden izinsiz yaptığım yememeye dayalı diyet programları… Bir zamanlar benim için bunlar büyük korku unsuruydu. Ya istediğim üniversiteye giremezsem? Üniversiteye girince stresin bıraktığı fiziksel etkiler dışında, o korku aklınıza bile gelmiyor. Bu sefer kariyeriniz hakkında birtakım korkular sizi esir almaya başlıyor. Ya bu sabah servisi kaçırırsam diye endişelendiğim ve tırnaklarımı bir çocuk gibi yediğim o sabah servisi kaçırmıştım. Ama tırnaklarımı öyle kopuk kopuk görmesem o sabah duyduğum korku ve endişe aklıma bile gelmezdi. Yani korku, gerçekten korkunun sizi sarıp sarmaladığı vakitlerde sizi etkisi altına alıyor. Peki, korkuyu bir süre sonra unutuyorsak, neden o anlarımızı berbat etmesine izin veriyoruz? Korku kocaman, yeşil bir canavar gibiydi benim aklımda. Sürekli arkamdan koştuğunu düşünürdüm. Oysa şu dünyada milyonlarca insan varken, neden sadece bizi izleyip bizim peşimden gelsin? Neden bizi görünmez dişleri arasına alıp yok etsin? Meğer korku beni korkutmuyormuş, ben korkudan korkuyormuşum. Eğitmenler korkuya olumlu yaklaşarak onu etkisiz hale getirdiler. Korkunun kendilerini parçalamasına izin veren zenginlere ise maddi bir zarar vermek yerine, korku saldılar. Böylece bir taraf korkudan korkup geri çekilirken, diğer taraf kapitalist sistemdeki hiyerarşinin kalın çizgilerini az da olsa inceltmiş oldu. Yani önemli olan, korkunun nasıl algılandığıydı aslında. Korkudan korkana korkak demeli öyleyse. Kaynakça Held, K. (2003). Eğitmenler. Berlin: iFC Films. TDK. (2006). Güncel Türkçe Sözcük. Türk Dil Kurumu: http://www.tdk.gov.tr/index.php?option=com_gts&kelime=KORKU adresinden alındı 2 Talha Hamza Türkcan - 21400345 KOŞ İNSANOĞLU KOŞ Hayatımda ailemden öğrendiğim ve bana küçüklüğümden beri çok katkısı olduğunu düşündüğüm bir prensibim var: “Her insan kendi kaderini çizer”. Bu prensip bana pes etmemeyi, azimle çalışmayı, insanların ne düşündüğünü gereğinden fazla önemsememeyi öğretti. Bana sorarsanız inanılan şeyler uğrunda pes etmeden çalışmak, kim ne derse desin, insanlar ne düşünürse düşünsün aldırış etmeden koşmaya devam etmek her insanın hayat felsefesi olmalıdır. İşte sizlerle tam bununla alakalı olarak bu yazımda “Forrest Gump” filmini ele almak istiyorum. Günümüzde çoğu insan tarafından dile getirilen ve yanlış olduğunu düşündüğüm bir yargı var: “Kitaplardan çevrilen filmler kitabı okuyanlar tarafından beğenilmez”. Sanırım bu tabuyu yıkan film “ Forrest Gump” olmuştur. Ayrıca filme önyargılı yaklaşıp sonunda arkadaşımın tavsiyesi üzerine izlememe rağmen beni bile derinden etkilemeyi başarmıştır. Forrest Gump, zekâ seviyesi normalin altında (75) olan bacağında protezlerle yürüyebilen, arkadaşları tarafından dalga geçilen ve ezilen bir erkeğin hayatını ele alıyor. Bu karakteri oynayan Tom Hanks’ın olağanüstü performansıyla müthiş bir bütünlük yakalamış olan bu eser günümüzde hâlâ beğeniyle izlenmektedir. Azimli, saf kahramanımız Forrest sakat bir çocuk olmasına rağmen, hiçbir zaman normal bir insan olma arzusundan vazgeçmemiş ve hayallerinin peşinden gitmiştir. Uzunca bir mücadele sonunda rüyalarını süsleyen futbol yıldızları arasında olma hedefine ulaşmıştır. Dahası, bu emekleri bununla bitmeyip Vietnam Savaşı’na katılmış ve kahraman olarak geri dönerek şeref madalyasını Beyaz Saray’da almıştır ancak belki de en can alıcı başarısı olarak dünyada en çok sevdiği kişinin kalbini kazanmıştır. Buradan çıkarabileceğimiz sonuç şu olabilir: Herkes istediği şeyi çaba sarf ederek kazanabilir. Bir diğer nokta ise, ilk bakışta Forrest’in özel yaşamı gibi algıladığımız filmin bizi kısa bir Amerika Tarihi yolculuğuna çıkarıyor olması. Forrest hikâyesini anlattıkça, o döneme damgasını vurmuş olayları yaşıyoruz adeta. Vietnam Savaşı, beyazların siyahilere; erkeklerin kadınlara olan yanlış bakış açıları, kapitalizm, Çin’le olan rekabet, siyasi karşılıklar… Forrest yanlış bulduğu bu olgulara tepkisini bir siyahi ile arkadaş olarak, Jenny’ye tüm sevgisini sunmasına rağmen reddedilip yüzüstü bırakıldığında bile kin gütmeyip onu kabullenerek cevap veriyor. Film aynı zamanda çok açık bir mesaj veriyor. Yönetmen sanki bizlere “Rüyalar ülkesi Amerika’da neler oluyor, izleyin ve görün” demeye çalışıyor. Bu kadar sağlam bir senaryo, özellikle Tom Hanks’ın müthiş oyunculuğu ve yardımcı oyuncularla uyumu ile birleşince ortaya kült bir “başyapıt” çıkmış. Her şeyin zekâ ve akılla alakalı olmadığı, engelli bireylerin sosyal hayata katılmasının gerekliliği ve bunda en yakın çevrenin etkisi üzerinde yoğunlaşıldığını söylesek yanlış olmaz sanırım. Çok akıllı olmasak da, kalbimizin neyi istediğini bilmek ve o yolda durmadan “koşmak” ona ulaşmamız için yeterlidir. Dikkatimi çeken ve bahsetmeden geçemeyeceğim bir diğer nokta ise filmde kullanılan can alıcı replikler. Yukarıda bahsettiğim her şeyin akılla alakalı olmayacağını kahramanımız Forrest şöyle dile getiriyor: “Ben zeki bir adam değilim ama aşkın ne olduğunu çok iyi biliyorum”. Hayatımızda sürekli önümüze bakmamız gerektiğini ise “İlerlemeden önce geçmişini arkaya al” ve “Hayata devam edebilmen için geçmişi geride bırakman gerekir” replikleriyle anlatmaya çalışmış yönetmen. Ayrıca hayatın sürprizlerle dolu olduğunu ve sahip olduğumuz şeylerin tadını çıkarmamız gerektiğini Forrest annesinin şu sözüyle anlatmaya çalışmıştır: “Hayat bir kutu çikolata gibidir. Karşımıza ne çıkacağını bilemeyiz”. Evet, hayat sürprizlerle doludur ama her zaman çikolata gibi tatlı mıdır? İşte bütün bu replikler filmden çıkarılması gereken altın değerinde derslerdir. Ancak, Forrest kendisini kovalayanların önünde koşarken, sevdiği kızın “ Koş Forrest Koş” efsane repliği filmle birlikte hatırlanan en önemli detaydır. Şüphesiz ki, bu film üzerine saatlerce konuşulacak ve sayısız yazı yazılabilecek niteliğe sahiptir. Ancak, daha fazla uzatmadan sonuca gelmek istiyorum. Her ne kadar zekâsı geri olsa bile, azimle çalışarak, insanların ne düşündüğünü gereğinden fazla önemsemeyerek ve geçmişi arkada bırakıp önüne bakarak hayallerimize ulaşabiliriz. Keşke hepimiz birer Forrest Gump olabilsek… Kaynakça: - Forrest Gump filmi - http://irfanerdogan.com/sinema/gumpfilmi.htm Rüveyda Akdoğan 21602250 MUTLULUK HER YERDE Sıhhiye köprüsünün altındayım, bekliyorum. Klasik bir Ankara gecesi var yine, soğuğunu iliklerine kadar hissettiriyor. 8 dakikada bir geçen otobüsüm bugün geç kaldı biraz. Trafik var herhalde, gerçi hiç bitmedi ki zaten... Korkuyorum, bir gün bütün şehir yine böyle bir gecede, bir şeyleri beklerken donup kalacağız diye. İleriki nesiller ibretle izleyecekler bizi, duraklardan toplu mezarlar oluşturacaklar. Yine de gelmeyecek o otobüsler. Şu anki halim dışarıdan bir Van Gogh tablosunu andırmıyor olabilir ama ben mutluyum bu akşam. Neden bilmiyorum ama içimde anlamlandıramadığım bir neşe var. Birazcık üşüyorum ama yine de memnunum halimden. Sonbahar da gelmiş zaten, en sevdiğim. Kesilmekten kurtulmuş geriye kalan birkaç ağaç, dökmüş sarı yapraklarını. Rüzgâr da o yaprakları getiriyor birer birer ayaklarıma. Bu gece güzel şehrime bir renk daha eklendi. Grinin tonlarına bürünürdü hep ama şimdi bir de sarısı oldu hem de çok yakıştı ona. İçimdeki neşeyi paylaşacak insanlar arıyorum etrafımda. Yüzlerine bakıyorum hepsinin ama umduğumu bulamıyorum. Bir gülümseme parçası bile göremiyorum hiçbir yerde. Acımasız yıllar insanların yüzlerini çizgilerle doldururken hayallerini de alıp götürmüş, her bir çizgiyi yorgunluklarla doldurmuş. Durak, dip dibe insanlarla dolu olmasına rağmen kimse birbirinin farkında değil, herkes kendi alanına çekilmiş. Hiçbir hayat belirtisi göremiyorum. Sonra o insan sesinden yoksun ama bin bir gürültüyle dolu ortamda farklı bir sesin etkisiyle arkamı dönüyorum. Bir adam, tekerlekli sandalyede... “Bir mendil almak ister misiniz?” “Tabii” diyorum. Parayı uzattığımda iki mendil veriyor bana ama ben bir tane istemiştim sadece. Ne dediysem kabul ettiremiyorum. “İki mendil parası bu…” Orada bekleyen bayanlardan birisi de mendil için 5 lira uzatıyor ama para üstü çıkışmıyor bir türlü. Mahcup oluyor birden. “Siz yine buralardasınız değil mi? Yarın kesin veririm size paranızı.” diyor. Sonra bir de bakıyor ki poşetinin içi bomboş, tek bir mendil kalmamış. Mutlu oluyor birden, yüzünü bir gülümseme alıyor. “İşler bugün iyi gitmiş herhalde.” dediğimde daha da çok gülümsüyor. İşte o zaman fark ediyorum, diğer insanların bakışlarında bulamadığım saf mutluluğu, ismini bile bilmediğim, sadece birkaç dakikalığına hayatıma giren bir insanda görüyorum. “Traffic Wallpapers,” 6 Nisan 2015 tarihinde erişildi. www.biansi.net Kimine göre çok da şanslı birisi değil bu adam. Belki bizim istediğimiz her şeye sahip değil hem de o soğukta çok da kalın görünmeyen montuyla para kazanabilmek için uğraşmak zorunda kalıyor. Fakat bizim elimizdeki her şeye rağmen beceremediğimiz bir şeye sahip. Nasıl mutlu olunacağını çok iyi biliyor. Bundan daha yüce daha güzel ne olabilir ki zaten? Bütün yaşamımız boyunca da uğraştığımız bu değil mi? Doğduğunuzdan beri yaptıklarınızı düşünün. Deli gibi çalışıp, oradan oraya koşturuyoruz, her şeyin biraz daha iyisini sonra daha da iyisini kazanacağız diye. “Bunu da atlatayım, rahatım.” diyerek geçiyor ömrümüz. Sadece mutluluğumuzu ertelemekten başka bir şey yapmıyoruz bunu derken. Uğruna çabaladığımız şeyleri bir gün elde edince bir albenisi de kalmıyor zaten. Zamanı gelince onları da dolup taşan hayaller çöplüğümüze atıyoruz. Her yerde mutluluğun tanımını farklı şekilde görebilirsiniz. Başarı, aşk, iş, çocuklar ya da aklınıza gelebilecek her şey sebep olarak gösterilir. Aslında o kadar basit ki formülü, şu ana kadar bunu anlayamadığına üzülüyor insan. “Mutluluk, yakaladığınız küçük anlardır.” Beklentilerinizi değil de o anı yaşamaktır. Hem de böyle dolu dolu, hüznüyle, pişmanlığıyla, eğlencesiyle beraber doldurmaktır hatıralarını. Otobüsümün ışıklarını görüyorum. Gitme vakti geldi sanırım. Ama elim boş gitmiyorum çünkü artık nerede olduğumun bir şey fark ettirmeyeceğini biliyorum. Mutluluk, her yerde. KAYNAKÇA TANER, Haldun. Küçük Harfli Mutluluklar. İstanbul: Yapı Kredi Yayınları, 2016. “Traffic Wallpapers.” 6 Nisan 2015 tarihinde erişildi. www.biansi.net. Mehmet Can Köse 21202695 Turk 102-22 18.11.2014 Gönenç Tuzcu ÖNYARGILARIM VE HAYATIM Aşk ve Gurur ; yazar Jane Austen’ın çok ünlü bir kitabıdır. Kitap baş karakter olan Elizabeth Bennet’in hayatına değinmekte ve 1700’lu yıllarda İngiltere’de yaşayan insanların hayatlarıyla birlikte sosyal yapı ve insan ilişkileri ele alınmaktadır. İlk olarak bu kitabı nasıl okumaya karar verdiğime değinmem gerekirse, aslında kitabın erkeklere hitap eden bir kitap olmadığını düşünmüştüm; ancak gelen öeneriler üzerine kitabı okumaya karar verdim. Kitabın orjınal adı ‘’Pride and Prejudice’’, ilk olarak aklıma kitabı okumaya başladığımda adının neden ‘’Aşk ve Gurur’’ olarak çevrildiğiyle ilgili sorular aklıma takılmıştı. Kitabın isminin ‘’Gurur ve Önyargı’’ olarak çevrilmesinin çok daha doğru olacağını düşünmekteyim. Kitabın aşktan ziyade insanların önyargılarının kendi hayatlarını ne kadar etkileyebildiğini anlattığını gördüğümde, ‘erkeklere hitap etmeyen bir kitap’ olarak düşünmüştüm, yani bu düşünce aslında benim de kitaba karşı olan önyargımın değiştiğini farketmem çok zamanımı almadı. Kitabın aşka dayalı olduğu açık bir şekilde görülmekte olsa da beni asıl etkileyen ve düşünmeye sevkeden aslında karakterlerin ön yargıları ve bu sebeple gelişen olayların aslında çok daha farklı nitelikte olabileceğini görmüş olmamdı. Bu kitabı okuduktan sonra belli başlı düşüncelerimi sorgulamaya başladığımı itiraf etmem gerekir. Aslında bir insanı yargılamak, o insana onun hakkında ne düşündüğünü ve ne hissettiğini sormadan, kendi düşüncelerimizden yola çıkarak belli başlı sonuçlara ulaşmanın önyargı olduğunu anladım ve bu olayın kadın-erkek fark etmeden aslında bütün insanların yapmakta olduğunu farkettim. Bayan Bennet ve Bay Darcy arasındaki anlaşmazlıkların aslında önyargıdan kaynaklandığını hatta önyargının ne kadar kuvvetli bir düşünce olduğunu ve insanların hayatlarını ne ölçüde etkilendiğini düşündüm. Bir nokta da kendi hayatımı sorguladığım ve benim de önyargılarım olduğunu gördüğümü söylemek yerinde olacaktır. Kitabın sonunda tarafların önyargılarını yenip karşılıklı olarak konuşarak sorunların çözüldüğüne şahit oluyoruz. Burdan da anlaşılacağı üzere insanların birbirini, aslında gerçekten yaşananları bilmeksizin, ne kadar acımasızca eleştirebildiğini anlamış oluyoruz. Aslında insanoğlunun yapısında bulunan hatta sadece insanlara özgü bir özellik olduğunu düşündüğüm ‘önyargı’ kavramını hayatımızdan çıkardığımızda, işte o zaman, gerçekten medeni bir dünya (toplum demenin doğru olacağına inanmıyorum;çünkü önyargının bütün insanlığın bir problem olduğunu düşünüyorum) olacağımıza kanaat getirmiş bulunmaktayım. Belki bu kitap bize sadece kadın-erkek ilişkilerini anlatmak istedi, fakat aynı zamanda beni düşünmeye sevketti. Bu nedenledir ki kitaba karşı olan ‘önyargı’mdan dolayı pişmanlık yaşadım. Önyargının yanı sıra kadın-erkek ilişkilerinin, kadın ve erkek açısından bakıldığında farklı açılardan görüldüğünü ve farklı anlam, sonuçlar olduğunu farkettim. Bir kadının düşünce yapısıyla bir erkeğinkinin birbiriyle, her ne kadar bazı noktalarda kesişseler de, uyuşmadığını, hayata karşı bakış açılarımızın insandan insana ne denli değişebildiğini gördüğümde gerçekten şaşırdım. Aslında bu konu aklımda her zaman soru işaretleri bırakmıştı, insanlarla olan ilişkilerimde hep neden bu kadar farklı olduğumuzu, neden kadın ve erkek arasında duygusal ve düşünsel olarak bu derece değişiklik gösterebildiğini sorgulardım,aslında hala sorguluyorum. Jane Austen’ın da bu konulara çok iyi değindiğindiğini ve gözlemlerinin çok yerinde olduğunu söylemem gerekir. Sonuç olarak bu kitabın bana katacağı şeylerin sadece bir aşk romanından ibaret olduğunu düşünsem ve kitabın sonunda, aslında yazarın bize ne düşündürtmeye çalıştığını anlamasam da, bu düşüncemin bile bir ‘önyargı’dan ibaret olduğunu görmem ironik bir durumdu. Bu kitap önyargılardan uzaklaşmamız gerektiğini ve her insanın aslında farklı bir düşünce yapısına sahip olduğunu farketmemi sağladı. Bu sebeple insanları, onlar hakkında hiçbir şey bilmeksizin yargılamamız gerektiğini, hatta insanların birbirini yargılamaya hakkı olmadığını, onlar hakkında fikir edinmek istiyorsak bunun tek yolunun onları tanımak olduğunu anladım. Ayrıca kadın-erkek arasında düşünce farklılıkları olduğunu ve belki de bunu sorgulamanın mantıksız olduğunu, insanları olduğu gibi Kabul etmem gerektiğini anladım. Jane Austen’ın bu kitabını kadın-erkek ayırtetmeksizin herkesin okuması gerektiğine inanıyorum. Kitap her ne kadar sadece bir aşk kitabı gibi görünse de aslında ‘gurur ve önyargı’nın ele alındığı ilgi çekici bir kitap. Herkese tavsiye ederim. M. Fatih Mutlu Çağımızın Zincirleri Yeni okuduğum ve beni etkisinde bırakan daha doğrusu, bana her gün hepimizin gözlerinin önünde serili olan gerçekleri, hepimizin fark ettiğimizde ‘’Ya gerçekten de öyle oluyor.’’ diyeceğimiz şeyleri daha iyi kavramam konusunda ciddi yardımlarda bulundu. Kitap sayesinde geçmişte insanlar nasıl açlıkla bastırıldıysa şimdi de aynı şekilde bu yöntemin para ve borçlarla sürdürüldüğünü anlıyorum. Şimdi ben de kitaptan edindiğim bazı izlenimler ve kendi görüşlerimi harmanlayarak günümüz durumunu aktarmaya çalışacağım. Belirli bir grup insan tarihin insanlığın her döneminde büyük kitleleri kontrol altında tutmak, kendi kurallarını uygulatmaya çalışmıştır. Geçtiğimiz son yüzyıllarda bu yöntem açlık ve hastalıklarla sağlanırken günümüzde tamamen borçlar ve para üzerinden yürütülüyor. Günümüzde bırakın insanları kendi borçları olmayan bir ülke bile yok. Bütün bu durumun anahtar sözcüğü ise ekonomi. Her an hayatımızın içinde gerçekleştirdiğimiz, gerçekleştireceğimiz her türlü faaliyetten etkileniyor ve aynı şekilde bizi etkiliyor. Sadece ne alacağımızı değil, aldığımız bütün kararları etkiliyor. Hangi mesleğe yöneleceğimiz, bu mesleği edinmek için hangi okula gidip nasıl bir eğitim almamız gerektiği üstüne ne yiyeceğimiz, ne içeceğimiz ve daha niceleri… Sadece bunlarla kalmayıp insanların kişiliğine ve etik değerlerine de saldırıyor ekonomi, harcadığımız kadar varız dünyada ve yine harcadığımız kadar saygı görüyoruz. İş dünyası ise artık başlı başına bir dünya haline gelmiş durumda sektörlerdeki rekabet olağanüstü seviyelere ulaşmış durumda. Normal yaşantısında gayet neşeli, çevresiyle iletişimi iyi ve sakin bir insan iş dünyasında tanınamaz hale gelebiliyor. Bunun sebebi ise iş dünyasındaki rekabet sonucu insanların artık birbirini birer birey olarak değil daha da yükseğe çıkmak için kullanılacak basamaklar olarak görmesi, kendisine daha çok değer katmak ve elde ettiği kazancı katlamak uğruna herkes insanların gözünde harcanabilir hale geliyor. Çünkü ekonominin acımasız ve sürekli değişen dünyasına adapte olmak yani uyum sağlamak zorundalar. Çünkü ekonomi en ufak bir başkaldırıya bile müsamaha göstermiyor, ekonomi en dik başlı, en inatçı, en güçlü olana bile sisteme karşı gelmemeyi, itaat etmeyi ve sisteme karşı çıkmayı değil de nasıl siteme dahil olunacağını öğretiyor. Ekonomi o kadar caydırıcı bir güç ki değişen fiyatlar ve piyasa bazı insanları alışkanlıklarından bile vazgeçmesine sebep olabiliyor. Örnek vermek gerekirse sıradan bir vatandaş ele alalım, bu vatandaş sabahları işe veya okuluna gitmeden önce kahvaltı edecek fırsat bulamıyor, bu yüzden bindiği dolmuştan büfenin önünde inip 1 simit ve 1 çay alıyor ve bunları yolun geri kalan kısmında tüketiyor. Şimdi yine varsayalım ki dolmuş fiyatlarında 50 kuruşluk bir artış baş gösteriyor gidiş ve dönüş dahil olmak üzere aylık 30 liralık bir ek masraf ortaya çıkıyor, bu kendisine mantıksız geldiğinden bundan sonra fiyatı sabit kalmış ve daha ucuz olan metroyu tercih etmeye başlıyor, buna bağlı olarak artık büfede inmeyip kahvaltı etmeden çalışmaya başlıyor. Gördüğünüz üzere ekonomide ki en ufak bir değişim bile insanların düzenini rahatça bozabiliyor, az önce verdiğim örnekte ki vatandaş benim bir öğrenci için aylık 30 liranın değeri yüksek olduğu için artık kahvaltımdan vazgeçip metroyla okuluma gitmeye başladım. Ekonomi hayatımızda her şeye karar verirken biz nasıl olur da özgür olduğumuzdan ve seçimlerimizi kendimiz yaptığımızdan bahsedebiliriz ki? Para güç, statü ve mutluluk olarak görülebilir günümüz dünyasında ancak bize düşen kendimizden olabildiğince az taviz vermemizdir. Son olarak bu yazıyı okuyan herkese hatırlatmak istediğim nokta hiçbir insanın birbirinden bir üstünlüğü olmadığı ve ortak değerlerimizi daha ön plana çıkartıp onlarla yaşarsak dünyayı herkes için daha az stresli ve yaşanabilir kılabileceğimiz gerçeğini her zaman aklımızın bir köşesinde tutmamız gerektiğidir. Pelin Çulha Yalnızlıkla Başa Çıkmak Yalnızlık, eğer tanımadığımız bir yere yeni taşınmamışsak veya hiç bilmediğimiz bir ortama ilk defa girmiyorsak genelde utanmamız gereken bir özellik gibi görülür. Yalnız insanların psikolojik problemleri olduğunu bile düşünebiliriz. Çünkü toplum yapımız bize insanların birbirinden tamamen bağımsız yaşayamayacaklarını düşündürür. Murat Gülsoy, Yalnızlar İçin Çok Özel Bir Hizmet kitabında yalnızlık ve ölüm konularının üstüne akıcı diyaloglarla basıyor. Peki gerçekten, yalnızlık bu kadar utanmamız ve korkmamız gereken bir şey midir? Belki de hepimiz kendi içimizde yalnızlığa mahkumuzdur. İnsanları tek kalmaya zorlayan en büyük etkenlerden biri hiçbir insanın aynı olmamasıdır. Bizim için çok da tuhaf olmayan bir fikir bir başka insan için kabul edilemez olabilir. İnsan aklı öyle karmaşık ve öyle aktiftir ki hepimizin, az ya da çok, çevresine kabul ettiremeyeceği düşünceleri vardır. Bu fikirlerimizi dışlanma korkusu yüzünden kolayca dile getiremeyebiliriz. İşte böyle bir durumda çoğu insan dürüstlüktense kabul edilmeyi tercih eder. Bu bizim düzeltecebileceğimiz bir durum mudur? Birbirimizin her düşüncesini garipsemeden kabul etmek mümkün olmayabilir çünkü bütün insanlar birbirinden farklıdır. Farklı zamanlarda doğarlar, farklı ailelerde büyürler, farklı benlikler geliştirir ve kişisel düşüncelerini üretirler. Bu her zaman uç düşünceler için geçerli değildir. Belki de bir arkadaşımızla etkileyici bir film izlerken, film bittikten sonra duygusal ve felsefi bir yorum yapmalarını beklerken, onlar o anda akıllarından günün akşamında ne yiyeceklerini geçiriyor olabilir. Böyle farklılıklar fazla büyük olmamakla birlikte bir ilişkiyi yavaş yavaş zedeleyebilir veya sağlıklı bir konuşmanın doğmasını engelleyebilir. İnsanlardan bizimle aynı şeye bakıp tam olarak aynı şeyi düşünmelerini bekleyemeyiz. Elbette beyinleri tıpkı bizim gibi çalışan insanlar vardır. Hatta belki sokakta yürürken yanlarından geçmişizdir. Belki de her sabah aynı otobüse biniyor ve birbirimizle konuşmuyoruzdur. Zor olan bu insanların varlığı değil, o insanları bulmaktır. Yeterince şanslıysak bir gün ruh eşimizle tanışabiliriz fakat ruh eşimiz iki hafta önce başka bir ülkede ölmüş de olabilir, daha doğmamış da. Yalnızlık, karmaşık beyinlere sahip olduğumuz için ödememiz gereken bir tür bedel gibidir. Bütün bunlar kendimizi kişisel bir balonun içine hapsetmemiz için yeterli sebepler değildir bu yüzden bazen sadece fiziksel özellikleriyle ilgilendiğimiz ama oturup akıcı bir şekilde sohbet edemediğimiz insanlarla ilişki kurduğumuz da olur. İlk başta mantıklıymış gibi gelebilir ve bir süre sorun çıkmayabilir fakat önünde sonunda bizi anlayan biriyle konuşmak isteriz. Doğamız gereği hepimiz biraz da olsa yalnız kalmaya mahkumuz. Hayatımız boyunca hep belli bir miktar yalnız olacağımızı kabullendiğimiz zaman, fazlasıyla boş zamanımızın olacağını da söyleyebiliriz. Fakat bu her zaman kötü veya kaçılması gereken bir durum değildir. Kendimize ayırdığımız zamanda resim yapabilir, yazı yazabilir, bir müzik enstrümanı çalmayı öğrenebiliriz. Kendimiz yapmasak bile, diğer yalnız insanların konuşacak kimseyi bulamadıklarında yazdığı yazıları okuyabilir veya çizdiği resimlere bakabiliriz. Bu sayede göreceğimiz şey şudur ki büyük sanatçıların çoğu bir zamanlar kendini kimseye ifade edemeyeceğini düşünmüş ve bu yüzden içlerini sanata dökmüş insanlardır. Bu dünyaya girdiğimiz zaman belki de bizim şimdi hissettiklerimizi çok uzun zaman önce hissetmiş ve sanata dökmüş insanlarla tanışabiliriz. Onların fikirlerini eserlerinden okuyup kendimizle bağdaştırabiliriz. Tekliğimizi bizi kısıtlayan veya mutlu bir hayat yaşamaktan alıkoyan bir şeymiş gibi görmemeliyiz. Bizi yalnız kılan kendine özgü aklımız ve kişiliğimiz aynı zamanda bizi orjinal ve ilişkilerimizi içten kılan şeydir. Eğer kendimizi izole etmeden ve diğer insanlardan ayırmadan düşüncelerimizin uyuşacağı insanlar ararsak, kurduğumuz ilişkiler ve arkadaşlıklar doğal ve anlamlı olacaktır. Bu da bir bakıma bize zorunlu yalnızlığımızın bir hediyesidir. Serbest (1) Berfin Aydın Gönenç Tuzcu TURK 101-21 8 Şubat 2015 Annesiz Şair ve Terk Edilen Kadınlar Bazı oyunlar kaybolmanıza müsaade eder, her boşlukta ya donar kalırsınız ya da kendi kendinize bir şeyler keşfedersiniz, bu oyun da bu özelliği taşıyordu. Başta afalladım, tamam öndeki Cemalettin Efendi ancak arkadaki oyuncunun görevi ne? Sonradan anladım ki oyun bize Cemal Süreya’nın zihnini sunuyor. Ne yaparken ne hissetti? Kendiyle ne zaman ne konuda çelişti? Bir çok sorunun cevabını görmüş olduk. Cemal Süreya, şiir yazarken aslında iş yapıyor, kelimelerle oynuyor düşünerek hareket ediyor gibiydi ancak orada arkada görüyorduk ki her şey aslında bir tabloydu, bütün boyaları tuvale fırlatır gibiydi ama aynı adam aynı zamanda arada rakısından yudumlar alarak yazıyordu sakince. Herkes karşısındakinin kafasının içinde neler var, nasıl düşünceler nasıl hayaller bilmek ister kimi zaman, ben ilk defa bu oyunda gördüm bir şairin kafasının içindeki karmaşayı, arzuyu, kızgınlığı, anne özlemini. Özellikle değiniliyordu anne özlemine, 6 yaşında annesini kaybettiğine. Gerçekten o kadar önemli ki çocukluk, mümkün değil bir insanı çocukluğunu bilemeden anlamak. Eğer Cemal Süreya annesini kaybetmeseydi, sürgün edilmeseydi yani bu kadar çabuk büyümek zorunda kalmasaydı yine de aynı şair olabilir miydi? İnanılmaz bir tutkuyla aşık olup o dizeleri yazabilir miydi? Şiirlerinde anne şefkatine açlık açıkça görünüyor aslında, mesela memeye vurgu yapılması bana daima anneye özlemi hatırlatır. Sonuçta birçok erkeğin ilgisini çeken bir bölge ve bunun nedeninin anneyle olan ilişki olduğunu düşünmek bana çok da tuhaf gelmiyor. Bebekken kurulan bağ, o mühim temas yetişkinlikte de aranıyor. Oyunda tavandan sarkıtılan bir topuklu ayakkabı vardı, ucu memeye benzetilmiş. Ayakkabı siyahtı ancak yine de o kadar kadındı ki… Başta sapıkça geldi bir topuklu ayakkabıyı ve memeyi birleştirmek ancak anlatılmak isteneni sahneye aktarmak için en etkili yollardan biriydi belki de. Cemalettin Efendi kendi özlemini açlığını anlatırken zihninin o memeyi emmesi özlemin tutku kadar içten ve güçlü olması, bütün benliğini kaplayıp kendinden geçecek hale getirmesi nefesimi kesti. Hızlanan nefesler her zaman çarpıcı bir etkiye sahip benim üzerimde, kendimi zorla illüzyondan koparıp ne oluyor şu anda dediğimde anlıyorum ki zevkle kesikleşiyor nefesler ve arkadaki zihin ellerini duvara yapıştırmış, kasılıyor. Hemen ardından uykuya dalıyor Cemal Süreya, sayıklayarak. Serbest (1) Benim için en önemli sahne ikinci perdedeydi, kadın erkek ilişkilerini aslında belki de kendi ilişkilerimi en iyi açıklayan sahneydi. Karısı geliyordu Süreya’nın ve neden değiştin diyordun ona. Baştan itibaren iç sesimi susturup izlemeye odaklanmaya çalıştım yine çünkü o klasik hikaye yankılanıyordu, birçok filmin de konusu olan zamanla uzaklaşan erkek gittikçe daha çok şikayet eden kadın. Yüz yıllardır aynı problemin devam etmesi çok mantıksız geliyor, sevgi ihtiyacı piramidin çok üstünde de değil üstelik. Neden aynı sıkıntılar çözümlenemiyor? Bence dürüst değiliz birbirimize veya o hoşlantı, kimyasal çekim engelliyor normal sıkıcı halimizi göstermemizi haliyle kendimizin en iyi halini tanıtıyoruz karşımızdaki kişiye. ‘’Sen başlarda böyle değildin’’ diyor karısı. Sen böyle görmüyordun demek istiyor Cemal Süreya. Ancak dolandırıyor, elbette şairliğini konuşturuyor, beni anlamıyorsun artık diyor. Ona bile sinirleniyorum orada çünkü ne kadar mantıklı böyle suçlamak? Genel olarak kızgınım şairlere. Aklıma Nazım Hikmet’i getiriyor bu terk ediş. Beş yüzden fazla mektup var ve ardından Piraye terk ediliyor. Nerede bitiyor aşk? Gerçekten bazen bu soru benim için neden yaşıyoruz sorusundan bile önemli hale geliyor. Oyunda buna verilen cevap kadınların hatası olduğu yönündeydi. Kadınlar kaba tabirle havalı adamlar istiyorlardı hayatlarında, derin sıkıntıları olan adamlar ancak sonradan bunalıyorlardı onların sıkıntılarından, varoluş mücadelelerinden. Bunun doğru olduğuna inanmıyorum, bunun daima böyle yansıtılmasından da rahatsızım. Neyse ki oyun sonunda biri yönlendirdi bu soruyu. ‘Gerçekten kadınların yarattığı bir problem mi bu?’ Yönetmen olabildiğince Süreya’yı anlatmaya çalıştıklarını vurguladı. Cevap vermek isteyen var mı diye sordular, cevaplayamadım. Dudaklarımı araladım bir kere bak ben de bu konuda çatışıp duruyorum demek için, aslında hepsi ‘Oedious kompleksi’ sorun onları anneleri gibi karşılıksız sevememizi beklemeleri ve hâlâ annelerini aramaları demek için, ama konuşmanın hiçbir yere varmayacağını düşündüm. Yine de soru-cevap gibi samimi bir deneme beni mutlu etti. Oda tiyatrolarının en güzel yanı bu sanırım. Kısaca çok fazla duygu yaşatan sıra dışı bir oyundu, beklenmedik ve cesur çok fazla hamlesi vardı. Her şeyden önemlisi anladığınızı hissediyorsunuz bir şairi. Bütün söylenmeleri, hataları, planlı-plansız hareketleri , bir kadını nasıl etkilemeye çalıştığı ve hatta nasıl terk ediliyormuşcasına terk edişi hepsi önünüzde akıyor. Oyun bitene kadar sahne büyüsü kırılmıyor çünkü, gerçekten inandırdı beni Cemalettin Efendi olduğuna, annesini tanımadığına. Yutt Sanat gerçekten başarılı oyunculara sahip, kesinlikle takip edilesi bir oda tiyatrosu. Bir üçlemenin ilki olduğunu öğrendim ve devamında Ece Ayhan olacağını öğrendiğimde daha da heyecanlandım, sabırsızlıkla bekliyorum. Yahya ASANOĞLU ŞAVAŞ MI? KİME GÖRE? Savaş bazen iki zıt toplumu karşı karşıya getiriyor. Çöl Aslanı filminde böyle iki zıt toplum görülebiliyor. Bir tarafta modern olmayan ama medeni, gelenekleriyle bütünleşen, doğal bir hayata sahip, madde ile manada kısmen de olsa dengeli bir toplum; diğer tarafta modern ama medeni olmayan, maddede bütün hissiyatlarını boğmuş bir toplum. İşte filmde özetle bu iki toplum karşı karşıya geliyor. Daha doğrusu bir taraf toplum değil modern silahlarla donatılmış, öldürmekten çekinmeyen, sömürü için gelen asker yığını. Daha da doğrusu iki toplumun karşı karşıya gelmesinden ziyade bir asker yığınının; kendi halinde, medeni ve insanca bir hayat yaşamak emelinde olan topluma, topraklarını sömürmek için saldırısı söz konusu. Ne yazık ki son iki yüz yıldır, genellikle savaş denince bu filmdeki tablo karşımıza çıkıyor. Bir tarafta sömürmek için gelen eli silahlılar, diğer tarafta ne kadar ellerinde modern silahlar bulunmasa da kardeşlik, samimiyet, yardımlaşmak gibi medeni özellikleri içerisinde yaşatan masum toplumlar. Çöl aslanı filmi de belli bir zamanda, belli bir yerde yaşanmış bir olayı anlatmıyor aslında, yaklaşık son iki yüz yıldır var olan adaletsiz, haksız savaş algısını anlatıyor. Filmdeki insan yüzlerini, tenlerini, elbiselerini değiştirsek Libya’yla İtalya arasındaki bu savaş, Avrupa’yla Kızılderililerin ya da Afrika halkının savaşı haline gelir. Evet; yüzler, tenler, topraklar değişiyor ama son iki yüz yılın savaş zihniyeti aynı. “Sömürmek için savaş.” Savaş kavramına sadece sömürü amacı güdenlerin açısından bakmak da bizi kavram yanılgısına düşürecektir. Filmin başkarakteri, 50’li yaşlarda olan ve bu yaşına kadar muallimlik yapan Ömer Muhtar’ın; topraklarını ve halkını savunmak için, zulmün ve diktatörlüğün hâkimiyetini kırmak için kalemini bırakıp silahına sarılması ve halkı örgütlemesi asla başta bahsettiğim savaş algısıyla bir tutulamaz. Nitekim tarihte bu algının örnekleri de vardır. Müslümanların elçisine, İran ordusu başkumandanı Rüstem savaşmalarının amacını sorunca, İslam ordusunun elçisi Rebi bin amr şu cevabı vermiştir: “İnsanları batıl dinlerin, düzenlerin, sistemlerin zulmünden çıkarıp İslam’ın adaletine ulaştırmak için geldik” (Mahmood 2008). Savaşın bu amaçla olduğunu, doğurduğu neticelerinden de anlayabiliriz. İran’da çıkan bilim adamlarının listelerini incelediğimizde İslam öncesinde çıkmış bilim adamı gözükmüyor(Wikipedia, N. Rahni 2007). Tarih sayfalarında kaybolmuş dahi olsa sayılarının ve kalitelerinin sonraki dönemlere nispeten düşük olduğu anlaşılabiliyor çünkü kaliteli bir bilim adamı çıksaydı tarih kaydederdi. Buradan da anlıyoruz ki Müslümanların sistemlerinin o bölgede hâkim olmasıyla toplumun geneli itibariyle bölgede gelişmeler artmıştır; sömürü, katliam, cahil bırakmanın yerine. Tarihte, o zamanda İran’daki siyasi otoritelerin ne derece şatafatlı, lüks hayat tarzlarını; halkın vergilerle nasıl sömürüldüğünü tarih kitapları anlatıyor. Sonuçta maziye baktığımızda görüyoruz ki sömürü için savaşanlar, galip geldikleri halkları son noktaya kadar sömürmüşler, yok etmişler. Avrupa’nın Amerika halkını sömürmesi sonucu Kızıl derili ırkı yok olmuştur ya da yok olmaya yüz tutmuş yine Afrika’yı sömürmesi sonucu toprağından kömür gibi elmas çıkan Afrika halkı açlıktan, susuzluktan ölecek kadar fakirleşmiştir. Dahası bu toprakların insanları cahil de bırakılarak güzel ahlakları ve medeniyetleri unutturulmuştur. Sonuçta tekrar söylemek isterim ki zulme, adaletsizliğe karşı olan savaşla; sömürü için yapılan savaş bir tutulamaz. Nitekim bu savaşların doğurduğu neticeler de birbirinden çok farklıdır. Savaş kavramını sadece kılıçtan, silahtan da ibaret saymamak gerektir. Haksızlık odaklarını kalemle, ilimle mağlub etmek mümkünken silaha sarılmak da sabırsızların ahlakıdır çünkü bu tür bir savaş, uzun süreli bir ilmi çalışma, ikna faaliyetleri, insanlarla teker teker uğraşmak gibi çaba gerektiren bir silahsız savaştır. Filmdeki muallim Ömer Muhtar, halkı örgütleyip birkaç zafer kazandıktan sonra ikna yoluyla İtalyanları vatanından çıkarmak niyetindedir ancak bunun neticesiz kalması sonucu silahına sarılarak ölene kadar silahlı mücadelesine devam etmiştir. KAYNAKÇA: List of Persian Scientists and Scholars." Wikipedia. T.y.. Web. 28 Mayıs 2016. Mahmood, Zahir. "Ribi Bin Amr." Illuminating Lamp. 20 Mayıs 2008. Web. 28 Haziran 2016. N. Rahni, Davood. "Seminal Contributions of Historical Iranian..." Payvand. N.p., 29 Aug. 2007. Web. 12 July 2016. Tolga Can Aybirdi SONSUZ PENCERE Zamandan mekândan soyutlanabilen bir şey olmasa gerek. Hepimiz bir şeylere bağlıyız bu hayatta. Meslek, aile ve bizi anlatılabilir kılan her bir özelliğimiz. Hatta vücudumuz bile bizi belirleyen ve belirli bir hayatı yaşamaya zorlayan bir ağırlık galiba. Yaratıldığımız anda az çok nasıl bir hayat sürdüreceğimiz belli, en azından çoğu insan, hayvan ve nesne için bu durum böyle. Ne olduğumuz, neler olabileceğimiz çok keskin hatlarla belli. Yeni doğmuş bir kedi yavrusu, asla ormanda kükreyen yeleli bir canavar olabileceğini düşünmez. İşin güzel tarafı ise olamayacağını da asla bilemez. Hayat her zaman adaletli. Bir yerden alıyorsa, kısıyorsa diğer yerden bol verir. Bizden nasıl bazı şeyleri doğduğumuz anda alıyorsa, bazı şeyleri de büyüdükçe verir. Doğduğumuz anda bizi kısıtlayarak bizden özgürlüğümüzü alır yaşam. Boyumuz, saçımız ne kadar çekici biri olduğumuz o anda kesinleşir ve hayat boyu bizi aşağı ya da yukarı çeker. Ne olduğumuzu bilmek aslında acı bir deneyimdir. Ya beğenmediğimiz bir şeysek, o zaman geriye yapılacak ne kalır ki? Çok bir şey kalmaz. O zaman en aşağıdaysak hayat boyu orada mı kalmamız lazım? Kesinlikle hayır. Kendimizi değiştirmememiz etrafımızdaki şeyleri kendimize göre seçmeyeceğimiz anlamına gelmez. Okuduğumuz okul, tanıştığımız insanlar, yaşadığımız şehir bunlar tamamıyla değiştirilebilir ve değişecek şeylerdir. Aynı bir karavandan manzarayı izleyen ufak bir çocuk gibi kendimizle kalırız ama manzarayı izlediğimiz o ufak pencere bize hep yeni bir şeyler getirir. Peki bu pencerenin içeriği kontrolümüzde midir? Karşımıza çıkan her fırsat ya da problem sizce kaderin bir cilvesi mi yoksa kendi seçimlerimizin sonuçlarının karşımıza çıkması mı? Eminim bizim kararlarımızın etkisi hayatımızda büyüktür ama o kararları vermemizi sağlayan faktörlerin kaderin bir cilvesi olmadığını da kimse iddia edemez. Arkadaşlarımız, hobilerimiz, bedenimizi sarmalayan kıyafetler bile benliğimizi çevreleyen ve değişken ögeler. Onları yanımızda tutmamızın sebepleri var. Ortak bir müzik arkadaşlıklar için yeterli olabilir, anlık bir huzur bir insanı hayat boyu bir uğraşa bağlayabilir, hoş bir rengin güneşteki görünümü en sevdiğimiz kıyafeti keşfetmemizi sağlayabilir. Bu yüzden her an ne olabileceği ya da hayatımızda nelerin değişebileceği tam anlamıyla görene kadar tahmin bile edemeyeceğimiz bir senaryo. Bize verilen şey bu işte. Hayat bizi belli bir kalıba sokarak kısıtlıyor ama aynı zamanda sonsuz olasılıklarla dolu bir yaşam sunarak bu açığını kapatmaya çalışıyor. O baktığımız pencere ufak olabilir ve onun içinden bakan insanın da tam anlamıyla başka gidecek bir yeri olmayabilir ama o pencerenin ardında sonsuzluk var. Çok dağınık düşünceler fırlattım ortaya ama kısaca kendimize bağlıyız ve sonsuz olasılıklar içerisinde tek sahip olduğumuz şey hapishanemiz ya da bir diğer adıyla vücudumuz. Bu durumu anlatmaya çalışmamın tek sebebi şu soruyu sormaktı. O pencereden gördüklerimiz yani hayatımıza giren, değişen şeyler bizim için yeterli bir yaşam mı? Her ne kadar bazı şeyleri değiştirebiliyor olsak da, her birimiz tek bir hayatın sunabileceği kadar bu sonsuz olasılıklardan faydalanabiliriz. Bir çoğumuz tek bir meslekle yaşayıp bu dünyaya veda edecek. Bir çoğumuz en fazla 3 lisan ve o dillerin kültürünü öğrenerek aramızdan ayrılacak. Bunlar çoğu insan için yeterli bir yaşam ama geriye kalan onca şey ne olacak peki? Öğrenemediğimiz onca meslek, konuşamadığımız yüzlerce dil, okuyamadığımız binlerce kitap, göremediğimiz sayısız güzellik. Tanışamayacağımız ve var olduğumuzu bilemeyecek insanlar. Herhâlde yaptığımız şeylerden çok yapamadığımız ve hiçbir zaman yapmamızın olası olmayacağı şeylere odaklansaydık hayatın bizden fikrimizi bile sormadan aldığı kısım, yani yaşayamayacağımız onca hayat gözümüze bir hayli büyük gelirdi. En azından bana öyle geliyor. H"arry ve Ben / Lara DİNÇER "Patronun kafanızı şişirdiği yorucu bir iş günü ardından , ben kimseye yüksek not vermem tarzım değil tavırlarındaki hocanın terletip kilo verdirdiği sınavın sonrasında ve daha nice stresli durumla baş ederken bizi rahatlatacak bir aktiviteye ihtiyaç duymaz mıyız ? Yağmurlu bir günde battaniyenin altına girip sıcak kahvemizi yudumlamak , kısık seste en sevdiğimiz müziği açıp mum ışığında oturup ışığın süzülmesini izlemek gibi rahatlatıcı aktiviteler… Şimdi dürüst olalım hepimiz “biraz uzaklaşmam lazım”,”kendime vakit ayırmamın zamanı geldi” gibi ﬁlmlerden kopmuşcasına replikler kullanmışızdır. En azından ben kullandım. Beni sıkıntılarımın kucağından çekip çıkaran a"ktivite ise battaniyeme sarılmak ya da ışık izlemek değil , Harry Potter okumak oldu. "Dünya’nın birçok yerinde fenomen haline gelmiş bir kitap serisi bu. J.K.Rowling isimli İngiliz yazarın gecikmiş bir tren