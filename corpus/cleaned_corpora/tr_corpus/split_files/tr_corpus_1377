böcek olarak, böceklerle yaşamam gerekti çok uzun bir süre. Sonra mı. İnanılası değil ama kaderim birdenbire değişiverdi. İş buldum, ben de diğerleri gibi yasal oldum. En yakın yapı marketten birkaç parça yeni mobilya aldım. Eve çeki düzen verdim. Temizledim. Buzdolabım oldu, ilk başlarda zorlansam da tarihi geçmiş gıdaları çöpe atmaya başladım. İstediğim saatte girip çıkabiliyordum artık eve. Karafatmalar gözüme batmaya başladı. Temiz tabaklarımın üzerinde gezinmeleri, evi sahiplenmeleri, lavabo deliklerinden çıkıp açıkta kalan yemekleri tırtıklamaları midemi bulandırıyordu. Yugoslav kapıcının eline üç beş kuruş sıkıştırdım, yılışık yılışık gülümseyip hemen böcek imha ekibini çağırdı. Zaten çok fazla kalmadım o delikte, kendime başka bir vatan buldum. 166 Adı Delik Olan Öykü - Tahsin Görmüş Bir Soru Bir Cevap Soru Karşılıklı iki bankta oturan bir insan grubundan seçtiğiniz bir kişinin neler düşündüğünü yazınız. Ortalarında var olduğu bilinen deliği açıklayınız. (İnsanların aralarında konuşmadıklarını varsayılıyor.) 167 Cevap veya Adı Delik Olan Öykü Yerlerde kuru yapraklar, basıldıkça hışırdıyorlar. Evet, sonbahar, ama ben romantik bir adam değilim. O yüzden size bu güzelliklerden bahsedecek değilim. Zaten bir erdemmiş gibi durmadan bunu yapanlar hatırlanmadılar hiç. Şimdi ben bu parkta oturan insanları anlatacağım. Ama bunu yaparken bir aşk hikayesine tutunacak değilim, sadece çirkin şeylerden bahsedeceğim. Anlatacağım bence çirkin olan bu şeyler, size böyle gelmeyebilir. Mesele de budur zaten, insanlar farklı görürler, farklı düşünürler. Düşünebilirler bile değil bence, düşünürler. Bir yazar da okuru tahakküm altına alarak sadece saf bir aşk hikayesi anlatırsa, yazısına bu kılıfa zorla sokarsa ne olur. Evet, zalim olur. Hatta uzayda bir cismi bağlamak için de altı çubuğa ihtiyaç vardır ama bunun konumuzla bir alakası yok. Bir Pazar gününü çeşitli sebeplerle bu banklarda geçiren insanlar görünüşe göre insanlar aynı şeyi yapıyorlar Oturmak. Aslında bu sadece işin görünen kısmı. Oturmuyorlar bu insanlar, ne oturması. Savaşıyorlar. İçte ve dışta bilumum düşmanlarına karşı haince planlar kuruyorlar. Hayata ve başka şeylere karşı hınçlarını alıyorlar. Hayal kurarak. Evet, hayal kurarak. Hayal kurmak, asla ama asla pasif bir eylem değildir çünkü. Bunu biliyorlar. Cahil diye aşağılamayınız insanları lütfen. İnsanlar cahil falan değiller çünkü. Hainler belki, ama asla cahil değiller. Sadece hayal kurmalarından yola çıkarak söylüyorum bunu. Evet. Bankların böyle karşılıklı konulmuş olması büyük talihsizlik. Karşınızdakinin hayatı hakkında olmadık hayallere kapıldığınızda bir anlığına onunla göz göze gelmeniz beklenmedik bir suçluluk hissi geliştirmenize sebep oluyor. İlk bankta üç adam var. Biri burnunu karıştırıyor. En soldaki simidinden bir ısırık alıyor. Ortadaki çok çok başka yerlerde. Aniden irkiliyor, etrafına bakınıyor. O zaman fark ediyor ayaktakileri. Ayakta da birkaç kişi var. Bunlar içinde birisi kalkar diye bekleyenler de var, yürürken birkaç dakika durup bir sigara içmek isteyenler de. Çocuğunun elinden tutan bir kadın var mesela. İki de adam var birinin omzunda bilgisayar çantası. Pazar günü dahi çalışmak zorunda olduğu için biraz kızgın bakıyor etrafa. Bakın, ne kadar kolay bu insanları anlamak. Şimdi bu adama Pazar gününü iade etseniz ne olur biliyor musunuz. Mutlu olur. Evet, yanlış duymadınız. Bu kadar kolay işte. Diğeri daha genç. Kulağında kulaklık var büyük ihtimalle Metallica, Black Sabbath, Anathema, Alice In Chains veyahut Haggard dinliyor. (Kesinlikle Pink Floyd değil.) Arada bir öndeki bacağını değiştiriyor, kollarını bağlayıp bağlayıp bırakıyor. Saçlarını geriye atıyor, böyle bir şeyler. Ayakta duranlar bankın çevresine muntazam bir şekilde dağılmışlar. Açı ölçseler bu kadar olurmuş. Veya bu insanlar bir savaş taktiğini uyguluyorlar. Banktan birisi kalktığında kıyasıya savaş vermek üzere bankın dört bir tarafına dağılmışlar. Gözlerini kırpmadan gözetliyorlar birbirlerini. Bu insanlar bütün bir hayatlarının başarısızlıklarını, üzüntülerini, cinnetlerini, yani olumsuz olarak 168 hatırladıkları neleri varsa onları telafi etmek için kıyasıya yarışıyorlar birbirleriyle. Bank yerini elde etmek onlar için bir hayat gailesine dönüşüyor. Kadın bu mücadelede aktif olarak yer almıyor her zamanki gibi, erkeği dişiliğiyle kandırıyor, mücadeleye fitne karıştırıyor. Bazen çok acımasızım kadınlara karşı, ne olmuş. Ama ne olurdu biriniz de beni sevseydiniz, şöyle hakikaten. Ben de severdim sizi o zaman. O zaman böyle şeyler yazmazdım. O zaman derdim ki Kucağınız ne kadar da yumuşak, nasıl da anlıyoruz birbirimizi nasıl yaşardım ben, siz olmasaydınız. Ama romantik olmayacağımıza neredeyse yemin ettik, bir kez olsun döneklik yapmayalım da anlatacağımıza dönelim. Diğer bankta oturanlardan biri İrfan. Bir inşaat şirketinde çalışıyor İrfan. Hem de büyük bir şirkette. Yeni yaptıkları evlerdeki balkonları düşünüyor şu an. Fransız balkonmuş, aman yesinler, diyor içinden. Balkon dedin mi şöyle aile boyu olacak, bir masa sığacak en azından. Yaz akşamları hanım güzel bir puf böreği yapacak, parmaklarını yiyeceksin. Çocuk yok daha ama, o da olur canım. Koşturmayın çocuklar. Hanım, çaylar nerde kaldı. Kuru kuru gitmiyor bunlar. Fransız balkonlarına mesafeli yaklaşsa da Fransız arabalarını seviyor İrfan. Ne güzel olur iki kapılı spor modeli alabilse. Bir de şoförü olsa mesela. Şoför varsa dört kapılı da olabilir canım. Yan yana mı oturacaklar yani. Şoför kapıyı açıyor. Kolay gelsin İrfan Bey. Yok yok, ne demek kolay gelsin. Daha resmi konuşmalı şoförler. İyi günler, İrfan Bey. Böylesi daha iyi. Arabaya giriyor, hemen telefonunu çıkartıyor. Ne oldu bizim iş. Niye böyle yapıyorsun. Yok, fazla samimi oldu. Zengin adamım ben canım. Merhaba. Metin Bey'le görüşebilir miyim. İyi günler Metin Bey. Geçen hafta anlaştığımız işi iki gün önce teslim etmeniz gerekiyordu. Şimdi beni iyi dinleyin. Ya yarın sabaha kadar bitirirsiniz ya da ben sizi bitiririm. Çok mu ani oldu, çok mu sert. Çok mu aniden sert. Aniden çok mu sert. Niye düzgün kuramıyor bu cümleleri. Hınca hınç dolu bir konferans salonunda. Sunucu onu çağırıyor. Şık bir takım elbise giymiş. Kim bilir kaç milyar. Sahnenin önünden 169 yürüyüp merdivenleri çıkıyor. İrfan Bey, size üstün hizmetlerinizden dolayı bu plaketi takdim etmekten… Efendim, bizim İrfan Bey'le tanışıklığımız çok eskilere dayanır. O dönemlerde bize çok yardımı dokunmuştur. O olmasa şimdiki durumumuza gelemezdik. Asiye, sen niye her seferinde bu acı, bu acınası yüz ifadesini takınıyorsun. Çiftin boşanmaları uygun görülüp... Benimle param için mi evlendi ne. Genç, göğüsleri dimdik maşallah, incecik de üstelik. Çok fark ediyor biliyor musunuz. Asiye böyle miydi. Uykum var İrfan. Başım ağrıyor İrfan. Yenisi bir desem iki etmez. Masaj da yapayım mı İrfancım. İnsan hayal kurdukça ustalaşıyor bu işte valla. Önce sadece bir şeyi düşünüyorken sonraları ayrıntıları, ayrıntıların ayrıntılarını da düşünebiliyor. Konuşmalar, bakışlar, kıyafetler, hayale yardımcı hayaller. Hayallerde sınır olmaması harika bir şey. Harikulade olan şey, hayallerde sınır olmaması. Harikulade olan yegane şey, hayal kurmada sınırın olmaması. Yine cümleleri karıştırıyor birbirine. Ama şimdilik bu kadar yeter. Kalkması lazım İrfan'ın, işe gidecek. Kalkınca deliğe falan da düşmeyecek, Orhan Veli mi sandınız İrfan'ı. Delik falan yok çünkü. Sorunun yanıltıcı kısmı da buydu zaten. Delik zaten her yerde. Delik bu yazıda, delik bu insanlarda, delik bu hayallerde, delik bu insanların yaptıklarında, yapabileceklerinde. Belki de mücadelenin kendisi delik. Yanıtlanmayı bekleyen onlarca soru işaretleri veya doldurulmayı bekleyen onlarca boşluklar veya ucube denklemlerin içi oyuk grafikleri veya delinen çorapları son bir kez giymekler veya aralık tahta pencerelerden estiren rüzgar veya delikli döşemelerde yaşayan böcekler veya o hani keklerin tam bozulmadan önce yüzeyinde oluşan ufak delikcikler veya... Bunu İrfan'dan kaptım herhalde. 170 Huğuğ - Aslıhan Kocabal Yıkanmayacağım. Annem dakikalardır sinirinden ağlıyor. Çişimi söyleyebildiğim halde altıma işedim. Çişimi söyleyerek onu sevince boğduğum ilk gün bana bahşettiği donla gezme özgürlüğünü bugün bilerek suiistimal ettim. Misafir odasındaki çiçekli koltuğa imzamı atarken yaptığımın bedelini ödeyeceğimi elbette bilmiyordum. Tuvaletin kuburundan kaçarken şimdi kara delikli bir küvette, baştan aşağı, çitilenip, köpürtülerek yıkanıp paklanacaktım. Düşmanlar başına. Ömür törpüsü. Annen ölsün de gör sen gününü. Baban üvey analar getirsin başınıza da anlayın kıymetimi. İş işten geçince mezarımdan aşağı bağırırsınız gayrı, annecim de annecim diye. Annemin anlamadığı, çişimi söyleyebilmemin büyük adamlar gibi tuvalete çıkıp işimi görebileceğim anlamına gelmediğiydi. O kara delikten korkuyordum. Onun mutfakta soğan soyduğu ve babamın fosur fosur uyuduğu bir saatte Elanur sinsice yanıma yaklaşıp beni deliğe itebilir hatta üzerime sifonu bile çekebilirdi. Küvetteki delik bile kuburunkinden korkunç değil. Hangisinin daha tehlikeli olduğundan emin olmasam da en azından küvete kucakta giriyorum. Annem bir gün cinnet geçirip beni yıkamak bahanesiyle tıpayı çat diye üzerime kapatabilir. Diyor ki bir babam bir de ben saçlarını beyazlatmışım. Bakımsızlıktan, ilgisizlikten 171 saçları sapır sapır dökülürmüş de nihayetinde kel kalacakmış. Anne diyesim var, bir daha yapmayacağım. Sakın beni küvete yahut tuvalete götürme. Ekmek Mushaf çarpsın ki bir daha çişimi söylemeyeceğim, razıyım, altıma bez bağla. Küvete giriyoruz. Anlatabilmek istiyorum, Beni o deliğe yaklaştırma. diye bağırmak istiyorum, ağzımdan çığlıktan, homurtudan başkası çıkmıyor debeleniyorum, annem kolunu musluğa çarpıp, acıyla bağırıyor Allah kahretsin. Acı, annemin direncini kırıyor. Beni nihayet bırakıp dizlerinin üzerine çöküyor boynumu uzatıp yüzünü göremesem de biliyorum. Yine gözlerini sımsıkı kapatmış, çenesini titretiyor. O Allah'ın cezası babam her akşam bir büyük götürene kadar bana bir bakıcı tutsa annem bunları çekmeyecek. Füsun Teyze gibi rahatça çarşıya pazara gidecek, Nalan Yenge gibi on beşte bir röflesini yeniletecek, üstüne başına gezmelik bir şeyler alacak, almakla yetinmeyip onları sahiden gezmelerde giyecek. Oysa vay çileli başı, vay dermansız derdi, vay onu artık görmeyen Rabbi, vay ne günah işlediyse gittikçe kararan talihi ona bir türlü izin vermiyor. Böyle anlarda haline öyle acıyorum ki içimden, Tamam anne, demek geliyor, ben gözlerimi kapatayım da kubura karışayım bari, sen Elanur'la idare edersin zira kendisinin elinden tezgaha çıkıp sürahiye uzanmak dahil her iş geliyor. Bir zaman geçiyor, annemi görüyorum. Öfkesini dertop edip çekmeceye tıkmış, ortalığı toparlamış ve yeni belaları en güzel giysileriyle karşılamaya hazırlanıyor. Öylece iki büklüm küvette yattığımı görünce dudaklarını buruşturuyor Ah benim güzel oğlum, nerden çıktı bu tuvalete çıkmamaklar, yıkanmamaklar. Hacetini gidersen de temiz temiz yatsan yatağına. Ah güzel oğlum, mışıl mışıl uyusan. Annem saçmalıyor. Ben hiç yorulmuyorum ki… Yorgunluktan geberen insanlar mışıl mışıl uyur ancak. Mesela Kemal Amca merdivenleri çıkarken hep yorgun, Bu yaşa geldim hâlâ milletin ağız kokusunu çekiyorum Mahmut, diyor babama, bir de veresiye yazdırmıyorlar mı. Bir de tekerlek gibi peynirlerini tadımlık diyerekten götürüp, beğenmedik 172 diye almazlık etmiyorlar mı. Bütün gün ayakta müşteri beklemekten dizlerim kopuyor vallahi, bari değse. Kemal Amca, diyorum, sence benim de bir gün dizlerimin kopma ihtimali var mı. Deliksiz bir uykuyu babamdan ve benden çok bu adam bir de annem hakkediyor. Kadıncağız, benle uğraştığı yetmezmiş gibi bir de Elanur'a yetişmeye çalışıyor. Her gün yemeğe geç kalırsa, o yayık ağzını cart diye ikiye ayırıp, kemikleri kırıyor sözde. Elanur'un oğlanlara attığı mesajları şahin gibi görürken, babamın saçlarına sinen tütünle karışık nergis kokularını hiç duymuyor. Sadece bazı vakitler, Ah be oğlum, diyor, artık ayaklansan. Anana sahip çıksan, bebeğim, güzel oğlum benim. Ağlamaktan daha iyi becerdiğim bir iş yoksa da annem böyle içlendiği vakitler kaskatı kesilip kalıyorum. Anne, oğlun tuvaletin deliğine düşmekten, sabun köpüğüyle birlikte gidere karışıp kaybolmaktan bile korkarken seni nasıl korusun. mealinde, ağzımdan o günden beri dilimden düşmeyen, anlamını bilmeksizin söylediğim o kelime çıkıyor Huğuğ. Yesinler huğuğunu senin soytarı, deyip gülmeye başlıyor, sana bir lazımlık alacağım, artık ona işeyeceksin emi oğlum. Annem beni leğene koyup, saçımı sakalımı köpürte köpürte yıkarken fısıldıyor Baban azıcık daha sola kıraydı direksiyonu da biz düşeydik o kara deliğe, keşke kıçımızı tutamayan biz olaydık senin yerine oğlum, keşke… 173 O - Yasemin Newcombe Geldi, oturdu karşıma yine yüzünde o muzip gülümseme. Kırmızı gelincikli gömleği ile daha da yakıştı siyah kadife koltuğuma. Minicik ayaklarına büyük gelen erkek ayakkabılarının uçları utandığı, sıkıldığı zamanlarda birbirine sürtmekten delindi delinecek. Bir şey içmek ister misin. diyorum. Midem ekşi gibi, almayım teşekkür ederim, diyor. O kadar güzel teşekkür ediyor ki, minnet duygusu dört beyaz duvarı kucaklıyor oradan gelip yanıma oturuyor. Önce duvardaki saate dalıyor, Yanlış hâlâ bu, bir düzeltemedin,'' diyor ve konuşmaya başlıyor. Yine onu anlatıyor. Ağır çekim bir suretim, diyor bu dünyada, al al yanakları, pembe dudakları, inanamıyorum bir suret olduğuna. Uykusuzluktan iyice küçülmüş gözleri, ben yine de topraktaki su damlası gibi parlayan yeşillerini izliyorum. Öyle güzel seviyor ki O'nu, bu kadar güzel sevebildiği için seviyorum ben de onu. Şiirden şaire, resimden ressama kayan aşk gibi onun aşkından ona kayıyorum. Yemeği nasıl yaktığını, her sabah işe nasıl geç kaldığını anlatıyor. Saatlerimiz farklı bu dünya ile, diyor, sizinki güneşin ekseninde, benimki O'nun çevresinde. 174 Kıskanıyorum bir an. Böyle devam edemezsin, diyorum. Ne yapıyım peki. diyor, Terk mi edeyim onu, bu kadar kolay mı. Bir tek O ruhumun acısını ve coşkusunu bana bir arada veren. Hayatım boyunca bunu aradım. Şimdi sırtımı dönüp körebe mi oynayayım. Saklansın milyarların içine de bulamayayım mı.'' Tamam, kendimden. diyorum, hiddetlenme. Utanıyorum biraz Bu hafta ne yaptınız onunla. diye konuyu değiştiriyorum. En sevdiği şey ballandıra ballandıra anlatmak. Sinemaya gittik,'' diyor, ‘'çok saçma, kötü bir filmdi, bak adını bile hatırlayamadım şimdi ama çok eğlendik, önümüzdeki ergenlerden bile azar işittik. Yağmurda yürüdük sonra, üşüyen ellerimizi kahvelerde ısıttık, gözyaşlarımızı çaydanlığa koyup kaynattık.‘' Susmadan anlatıyor neler yaptıklarını dağınık çarşafları, şişe içindeki şiirleri, pamuk helvaları, vapurları... Onu dinlerken önümdeki defterin kapağını aralıyorum. En önde üç sene önceki resmi. Hiç değişmez mi bir insan. diye düşünüyorum sonra hatırlıyorum Onun dünyasının saati farklı. Güzel yüzünün yanında güzel adı yazıyor, altında yazanları okumak istemiyorum. Ezberimden bir-iki cümle uçuşup konuyor zihnime, kovalıyorum. Kaldırıp kafamı saate baktığımda gitme vaktinin geldiğini anlıyor. Sana iyi haftalar, diyorum, selam söyle O'na. Bu hafta kampa gideceğiz biz, diyor, unutmazsam söylerim. Yine o sıcak gülümseme. Çok mutluyum, diyip kapıdan süzülüp çıkıyor. 175 Öylece baka kalıyorum arkasından, pencereden vuran gölgesine bir gölge katılıyor, yürürüp gidiyorlar. Zamanı geri almak istiyorum, onun ve bu dünyanın zamanını eşitlemek. Zamanı kucaklayıp her şeyin başladığı söylenen o günden bir gün öncesine taşıyıp bırakmak. Mutluluğuna dostluğu ile ihanet etmek, onu yalnız bir mutsuzluğa itmek istiyorum. Uçurumun kenarında saçlarından kokusunu taşırken rüzgâr burnuma, sıcak sırtına dokunup itmek... Pencerenin önüne gidiyorum, bahar filizlenmiş havada, seke seke uzaklaşmasını izliyorum. Bana Hindistan tatillerinden getirdiği hamurdan şans fili sıcaktan eğrilip büzülmüş, kampa giderlerse oradan da bir şeyler getirir mutlaka. Bir çiçek, bir yaprak, bir taş, mutlaka bir hatıra. Kapı çalıyor o ara. İlaçları değişecek mi doktor bey. diyor ses. Kıyamıyorum itmeye, parmaklarımı yumruk yapıyorum, yumruğumun içinden, Hayır, diyorum, değişmeyecek. 176 Deliğin Ardı - Ayşenur Tanrıverdi Hasan, sol gözünü kısmaktan yorulduğu için, eliyle göz kapağının üzerine bastırarak, sağ gözüyle az öncesinden beri şahit olduğu manzarayı, her an kaçmaya hazır bir ceylan dikkatiyle gözetlemeye devam etti. Kendini bunu yapmaktan alıkoyamıyordu. Kapının önüne özensizce çökmüş, bu yüzden beli ağrımaya başlamıştı. Belli aralıklarla sessizce biçim değiştirerek, vücuduna yayılan ağrıyı bir süre erteliyor, sonra yine bacakları uyuşuyor ve yine rahat edebileceği başka bir şekil alıyordu. Ne kadar zamandır bu anahtar deliğinden gözlerine açılan mahremi seyrettiğinin farkında değildi. Tek yapması gereken sessiz kalmaktı. Odanın ortasında ahşap bir masa duruyordu. Hava sıcak, boğucuydu. Odanın köşesindeki açık duran pencereden zaman zaman güçlenerek içeri giren esinti, delikten geçip korkak burnuna çalınıyordu Hasan'ın. Saçlarını ensesinden toplamış, esmer, güzel bir kadın ve kadına göre daha olgun ifadeli, uzun boylu adam masanın etrafında oturuyorlardı. Adam, kadının masa üzerinde tedirgince kıpırdanan ellerini avucuna alıyor, şefkatle kokluyor, yanağında gezdiriyor, öpüyordu. Kadının üzgün, neredeyse ağlamaklı yere düşmüş gözlerini kafasını yana eğmek suretiyle bakışlarıyla yakalayıp, aşağıdan alıp, yukarı çıkarmaya çalışıyordu. Fakat kadın kararlı ve çocuksu bir inatla yere bakmaya devam ediyordu. Gücenmiş gibiydi. Adam onunla göz göze 177 gelmeyi başaramadığında, bu sefer hafifçe küçük çenesinden tutup gözlerinin içine bakmaya çalışıyordu. Şefkatle. Ama biraz da ısrarcı bir kötülük vardı bu bakışlarda. Bir sabırsızlık. Kadının kayıtsızlığına karşı fazlaca ısrarcıydı. Artık bu hamleyle kadının başı dik olsa da bakışları hâlâ yerdeydi. Hasan'ın sağ gözü yoruldu. Diğer gözüyle anahtar deliğini buluşturup izlemeye devam etti. Adam nihayet huzursuzlanmaya başlıyordu. Sağ bacağını kısa ritmik hareketlerle sallamaya başladı. Şefkatten ziyade, yalvaran gözlerle durumun içinden bir an önce çıkmak istiyordu. Dudakları büzüştü. Lütfen diyecekti sanki. Lütfen... Konuşmayı duyabilmek için iyice nefesini tuttu Hasan. Deliğe daha da yaklaştı. Lütfen Selma, lütfen böyle yapma. Biraz anlayış göster. Yüzüme bakar mısın. Bunca yılımız birlikte geçti. Sana karşı dürüst olmak istedim. Hata mı ettim. Seni aldatsaydım, daha mı iyiydi. Hayatımda başka birinin olduğunu başkasından duysaydın. Selma, yüzüme bakar mısın. Bakmıyordu. Keşke elimde olan bir şey olsaydı. İnsan ne zaman, ne ile karşılaşacağını bilemiyor işte… Neredeyse başka düşüncelere dalıp yüzüne yayılmak üzere olan çapkın gülümsemesini son anda fark edip, güçlükle toparlandıktan sonra, boğazını temizleyip, devam etti Ne zamandır sohbet bile etmediğimizin farkında mısın. Bir şey paylaşmadığımızın. Aslında bal gibi farkındasın. Çocukluk ediyorsun. Kadın irkildi. Özür dilerim, sesimi yükseltmek istememiştim. Yalnızca birbirimizin hayatında varız, birbirimizle değil. Beceremiyorum işte, beni böyle saçma sapan konuşmak zorunda bırakma. Bir şey söylesene 178 Selma. Söylemiyordu. Hasan'ın sol gözü yoruldu. Diğer gözünü deliğe dikti. Görüntü netleşene kadar kirpiklerini kırpıştırdı. Adam aniden ayağa kalktı. Ellerini beline koyup odanın içinde dönmeye başladı. Bu elleri belindeki iri cüsseli ve neredeyse yakışıklı adam büyük bir işin altına girmiş ve kadını ikna için çıkış yolu bulamayışının çaresizliğiyle terliyordu. Diğer yandan havanın bunaltıcılığı da ter damlalarına sebep ve ortak oluyordu. Adam bu işi bitirmeden bir yere gidemeyeceğini, bu deliğe hapsolduğunu çok iyi biliyordu. Pencerenin önüne gidip derin derin nefes aldı. Bir süre dışarıyı izledi. Sanki sokağın başında bir kurtuluş onu bekliyordu. Orada bir yerde görünecek ve pencereden el sallayarak evini tarif edeceği bir dostunu bekler gibi bakıyordu yola. Kadın hâlâ oturduğu yerde milim kıpırdamamıştı. Tekrar olduğu yerde kadına döndü. Son kozunu oynayacağını belli eden, bu sefer daha derin bir nefes aldı. Ağır adımlarla masanın etrafından dolanarak kadına doğru ilerlemeye başladı. Arkasına geçti. Ellerini usulca kadının omuzlarına koydu. Dudakları büzüştü. Lütfen diyecekti yine. Tam o sırada... Kadın sandalyeyi yerinden sökercesine bir hışımla arkasına ittirerek ayağa fırladı. Öyle ki adam düşmemek için yalpalarken, koşar bir adım, koşar iki adım... Üçüncü adımda pencerenin önündeydi. Çok kısa bir an, yalnızca bir an arkasını dönüp, az öncesinden beri bahşetmediği bakışlarını adama doğrulttu. Böylesine doğrudan ve soğuk bir bakış altında ezilmemek mümkün değildi. Hasan tepeden tırnağa irkildi. Ve kadın kendini boşluğa bıraktı. Tiz bir çığlık sesi, aşağıdaki işlek caddenin gürültüsüyle 179 kesiştiğinde, ortalık sessizliğe gömüldüğünde, Hasan deliğin ardında, gözleri yuvalarından fırlamış halde kaskatı kesilmişti. Selma.. Adamın geç kalmış bu çığlığı, az önce sokağın başında beklediği kurtuluş ile buluşmuştu. Hemen kendini toparlayıp kapıya davrandı, birkaç güçlü ayak sesi duyuldu. Anahtar deliği karardı. Hasan artık hiçbir şey göremiyordu. Olduğu yerden kalkmadı, delik kararmıştı fakat kapı hâlâ açılmamıştı. Neden sonra kapı kolu yavaşça aşağı büküldü, kapı açıldı. Hasan'ı dizlerinin üzerine çökmüş ve hareketsiz halde bulan babası, onu nefes nefese kucakladı, göğsüne bastırdı. Hasan'ın her yanı uyuşmuş, gözleri ağrıyordu. Ve aslında, utanç içinde rahatlamıştı. 180 Tema AVM Kapatıyoruz - Hekim Ali Babacan Spor kıyafetten anladıkları, takım elbiselerinin kravatını çıkarmak veya en fazla polo yaka çizgili tişört giymek olan insanların yönettiği bir ülkede, 2053 yılına girildiğinde uçan arabaların olmaması yadırganacak bir durum olmamalıydı elbette. Yetmiş beş yaşını devirmesine iki gün kalan adam ise hâlâ çocukluğundan kalan o nahif bilimkurgu filmlerinin özlemiyle en azından ışınlanabilmeyi istiyordu. Bunu en azından istemesinin nedeni, çok daha büyük düşlerinin olmasıydı. Lakin yaşadığı ülke her türlü düşün suya düştüğü devasa bir okyanus gibiydi uzun süredir. Aslında kıyafetini düzeltmek istediği falan yoktu ama karşı kaldırımda bekleyen bir 2023 Muhafızı onu gözlemekteydi. Sağını solunu düzeltir gibi yaparak yakasındaki düğmeyi gevşetti. Onu gözetleyen muhafızı aynadan görebiliyordu. Göz göze geldiler. Amca, düğmeni ilikle. diye bağırdı arkasındaki muhafız. Bütün bunları kapalı bir perdenin arkasından izliyordu genç kadın. Zaman zaman bir santim kadar araladığı bir perdenin arkasından... Saati kadınların sokağa çıkma saatinin çoktan geçtiğini gösteriyordu. Fazla mesaiye kaldığı için geç kalmıştı dışarı çıkmakta. Ya iş yerinde geceleyecekti ya da biraz sonra sokak lambaları söndüğünde her şeyi göze alarak dışarı çıkmayı deneyecekti. Normalde ilk seçeneği seçecek 182 kadar üşengeç ve ikinci seçeneği seçemeyecek kadar korkak birisiydi. Ama uzun süredir üstünde çalıştığı proje nedeniyle son zamanlarda o kadar fazla çalışıyordu ki yatağına uzanmadan, rahatsız iş yeri kanepeleri üzerinde geçireceği tek bir gece bile ona azap vermeye yetebilirdi. Perdeyi araladı. Yaşlı adam gömleğini iliklemeyi reddediyordu. Muhafız gelerek adamın yakasını zorla ilikledi. Adam yakasını tekrar açtı. Muhafız tekrar ilikledi. Muhafızın otoriter inadıyla yaşlı adamın yaşlı inadı kapışıyordu şimdi. Ama muhafız işi fazla zorlamaya alışkın değildi bulunduğu pozisyon gereği. Parmağını kulağına götürerek destek istedi. 30 saniye içinde dört muhafız daha geldi ve gömleğinin yakasındaki son düğmeyi iliklemeyen yaşlı adamı araca koyup götürdüler. Muhafız, aynanın karşısındaki yerine geçerken sokak lambaları söndü. Perdeyi kapatıp derin nefesler aldı kadın. Dolabından siyah bir pelerin çıkardı. İş yerinin ışıklarını söndürdü. İki dakika kadar sırtını kapıya dayayarak karanlıkta bekledi. Gözleri karanlığa alışınca bir çatlaktan sızan yanık motor yağı gibi sinsice kayarak kendini sokağa attı. Yıldızların bile görülebildiği o eski kırsal zamanlardaki gibi, binlerce yıldız parıldıyordu gökyüzünde. Bunun nedeni sokakların neredeyse zifiri karanlık olmasıydı. Evlerden tek tük sızan ışıklar olsa da bunlar çoğunlukla kalın kadife perdeler arkasında saklandıklarından oldukça zayıftı. Muhafızın olduğu yönün aksi tarafa doğru bir pandomimci özeniyle milim milim ilerledi kadın. Bir on dakika kadar sonra o binanın önündeydi. Gıptayla karışık bir haset duygusuyla bakıyordu. Kimi yerleri kör gözlere, kimi yerleri çürük dişlere benzeyen ama çoğunlukla içinden hayat fışkıran pencereleri olan binanın önünden her gün geçiyordu. İlk defa bir gece vakti geçtiği için hayranlıktan donup kalmıştı. Sımsıkı örtünen, gizlenen, saklanan, sus pus olan, kovuğuna çekilen, sinip oturan, geri çekilen ve hepsinden acısı bunları kendi isteğiyle değil 183 de zorunda bırakıldıkları için yapan koskoca bir toplumun içinde on yıllardır paslanmamış, eğilmemiş çelikten bir inat ve umut abidesi gibi yıkılmadan duruyordu bu bina. Bacım. diye seslendi birisi. Sevecen bir sesten ziyade olmaması gereken yerde olan birini uyaran otoriter bir sesti bu. 2023 Muhafızı olduğunu anladığında genç kadın için artık çok geçti. Bir bahane uydurmak için hiç uğraşmayacaktı. Çünkü mazeret kabul etmediklerini biliyordu. O nedenle giymişti zaten ayağındaki spor ayakkabılarını. Çantasının askısını kontrol ederek koşmaya hazırlanıyordu ki önünde başka bir muhafız bitiverdi. Bacım, dedi kendisi farklı olan adam, diğerinin aynı olan mekanik bir sesle. Bir üçüncüsü geldi. Dördüncüsü... Hepsinin ses tonu aynıydı. Kadını dört yandan sıkıştırmaya başladılar. Kendini sokmak üzere olan bir akrebe hızla yaklaşan zalim alevler gibiydiler. Gözlerini sıkıca kapadı kadın. Artık koşamayacağının bilincindeydi. Kaderine boyun eğen genç kadın artık olabilecek her şeye kendini hazırlıyordu ki binanın içinden aniden fırlayan biri adeta deus ex machina olup kızı kaptığı gibi geldiği yere girip kayboldu. Ellerinden kaçırdıkları av için kuduran vahşi mahluklar gibi hırladı muhafızlar. Her birinin hırlaması standart ve talimatlara uygun bir muntazamlıktaydı. Penceresinden dışarı baktı başkan. Yaşından dolayı vücudu artık iflas etmek üzereydi ve çok yorgundu. Ama bu tatlı bir yorgunluktu. Çünkü hayatının 99. yılına gönderme yapar gibi, kendisine verilen yüzde 99.99999'luk oy oranıyla kainat tarihinde görülmemiş bir iktidarın sahibiydi artık. Yıllarca uğraşmış ve sonunda kendince nefis bir homojen toplum oluşturmayı başarmıştı. Bütün erkeklerin saçları taralı, ense ve sakal tıraşları düzgün, bütün kadınların ise devletin öngördüğü din uyarınca kıyafetleri usturupluydu. 184 Ergenliğini bitiren herkes evliydi. Herkesin asgari çocuk sayısı aynıydı. Bu sayının altına inmek yasaktı ama üst sınır yoktu. Herkes sadece tek bir dil konuşuyor, tek bir dinin tek bir mezhebini kabul ediyordu. İnsanların her davranışı doğumdan ölüme kadar en ufak bir sapma yapmadan belirlenen talimnamelere göre düzenleniyordu. Standart dışı bir eğilim gösterenler derhal en ağır şekilde cezalandırılıyordu. Ama ne olursa olsun yine de tam olarak mutlu değildi başkan. Huzur dolu bir toplum oluşturmuştu ama hâlâ bazı şeyler eksikti. Gözlerini dikmiş, bir zamanlar başını epey ağrıtan olayların merkezine inşa edilmiş binaya bakıyordu hırsla. Kimseyi umursamayarak binayı oraya dikmesinin ve hemen ardından bir avuç kendini bilmezin orayı işgal etmesinin üzerinden neredeyse 40 yıl geçmişti. Binanın dikilmesine karşı çıkan serseriler, şimdi o binanın içinde, otoriteyi sarsıp yerle bir etmek için yıllardır kımıl kımıl dolanan küçük bir kurt gibi huzursuz ediyordu başkanı. 40 yıl boyunca binayı küçük bir şehre çeviren her dinden, her dilden serseriler orada doğmuş, büyümüş, ölmüş ama direnmekten vazgeçmemişti. En son güncel bilgilere göre 100 kişiden fazla değildi sayıları. Her seferinde orayı da, kocaman bir su birikintisine değer değmez onun içine çekilip yok olan bir su damlası gibi kendine, koskoca imparatorluğuna katmaya kalksa da, bu ayrılıkçılar adeta bir yağ damlası olup bir türlü o birikintiye karışmamıştı. Koltuğuna oturdu başkan. Yaşından dolayı azalan gücüyle ne kadar hızlı vurabilirse artık, o kadar hızlı bir şekilde hırsla masaya vurdu yumruk yaptığı ellerini. Niye herkes oy vermiyo bana arkadaş. Anlamıyorum. Niye herkes sevmiyo beni. diyerek bağırmaya çalıştı. Bunu derken takma dişleri düştü masaya. 185 Ç For Çapulcu (Çapulcu'nun Ç'si) Mete Güner Hobi olarak kavga ederdik boş zamanlarımızı değerlendirirdik. Amaç, son kavgamızın günü geldiğinde hazır olmaktı. Kazanacağımıza dair ümidimiz yoktu elbette adı üstünde Son Kavga. Fakat nihai yenilgiyi alacağımız zaman, büyük bir direnç ve şanlı bir mücadele gösterebilmeyi arzulardık hep. Bilirdik ki yenileceksen güzel yenileceksin, böylece kaybetmiş sayılmazsın. Geride bıraktığın mirasın boyu, sürdürdüğün hayata yakışır şekilde veda edip etmediğinle ölçülür. Son kavgamı vermek için yeterince soylu bir ülkü bulmuştum sonunda. AVM'lerden nefret ederim, her yer güvenlik kameralarıyla doludur, benim gibi insanlara göre yerler değildirler. Sıradan insanlara göre yerler de değildirler orada iş yapan insanlarla pazarlık yapamazsın, etikette yazanı ödemeye mahkumsundur. AVM'ler, kesinlikle berbat yerler. AVM'ye isyan eden insanların, benim daha önce sıkça çağırıldığım bir kelimeyle tanımlandığını duyunca, onların da benim gibi toplum dışı, düzen bozucu insanlar olduğunu düşünmüştüm. Ah ne kadar da yanılmışım. Çatışmanın en yoğun olduğu dakikalarda katıldım aralarına ve ilk gördüğüm ortada bir çatışmanın olmadığıydı. Çatışma dediğin karşılıklı olur, burada bir taraf (Çapulcular) sadece direniyor, diğer taraf (Polisler) tazyikli su ve biber gazı sıkıyordu. Tamamıyla nafile, kaynakları 186 heba eden bir saldırı vardı ortada. Çapulcular çok kalabalıktı hattı ne olursa olsun koruyorlar, tedaviye ihtiyacı olanlar hemen arka saflara geçip yerlerini yeni direnişçilere bırakıyorlardı. Bunlar nasıl çapulcuydu böyle. Kafayı yedim. Daha önce, maçlarda orada burada polisle çok çatıştım. Zırhlı-kalkanlı çevik kuvvete hiçbir zarar veremezdiniz ama yine de taş atardınız, sopayla vurmaya çalışırdınız. Boş durmazdınız yani, size tokat atana diğer yanağınızı uzatmazdınız. Bu tamamen yeni bir taktik olmalıydı ama beni delirtiyordu beni delirttiği gibi polisi de delirtti ve zalimleştiler. İnsanlara çok kötü davranıldığını daha önce görmüştüm ama en azından o insanlar bunu hak edecek bir şeyler yapmıştı. Buradakiler, infaz mangası önündeki bir grup çaresiz insan gibiydi. Çaresiz... Arada dayanamayıp karşılık vermeye çalışanlar türemeye başladı ve ben de onlara dahil oldum. Taş atıyor, kullanabileceğimiz bir şeyler çıkarabiliriz umuduyla etrafa zarar veriyorduk. Çok geçmeden de durdurulduk, üstelik polis tarafından değil de yardım ettiğimizi düşündüğümüz insanlar tarafından. Taş atmak için geriye doğru gerdiğim kolumdan tuttu, Beşiktaş formalı, Bursaspor atkılı birisi Bunun kimseye faydası olmaz. dedi. Ne diyeceğimi bilemedim açıkçası. Beynim çalışır ve vitesteyken, ayağımı debriyajdan çekip stop etmiştim sanki. O sırada tam aramıza biber gazı fişeği düştü. Çılgınlar gibi bağırmaya başladım, güneşin bir parçası sanki gözümün içine düşmüştü. Yine de devrilmedim. Gelirken, hiçbir hazırlık yapmamış, başıma geleceklerin bilincinde olarak gelmiştim. Daha önce biber gazı da yedim, cop da. O zaman da yanımda koruyucu hiçbir şey yoktu şimdi de olmayacaktı. Karşımdakilere saygı duymadığım, onu kale almadığımı göstermek için hiçbir hazırlık yapmamıştım. Karşımdakilere saygı duymuyordum, çünkü yumruk dövüşüne bıçakla gelene sokakta saygı duyulmaz. Her türlü teçhizatı 187 kullanarak insanlara saldırırlar, sizde eli boş geldiğiniz için bir şey yapamaz, en fazla taş atarsınız, sonra taş attınız diye suçlu olursunuz. Buna deli oluyorum. Beşiktaş formalı arkadaş, tam teşekküllüydü Gaz maskesi, deniz gözlüğü ve Talcid karışımlı suyu ve limonuyla. Dolayısıyla etkilenmedi, ziyadesiyle ben etkilendim. Arkama geçerek, kollarını koltuk altlarıma geçirip beni sürüklemeye başladı. Beni, davasına bilinçsizce zarar veren adamı, kurtarmaya çalışıyordu. Yüzüme Talcid'li sudan döktü ve elime bir gaz maskesi tutuşturdu. Çok kaliteli bir şey değildi ama düşünmesi yeterdi. İyi olduğumdan emin olana kadar bekledi yanımda, sonra gitti ve birkaç kişiye daha aynı yardımı yaptı. Sürekli onu izliyordum. Hayranı olduğu televizyon dizisindeki kahramanı izleyen küçük bir çocuk gibiydim. Bu insanlar çapulcuysa, ben neydim. Hayatımı ziyana adamıştım hem kendimi hem de başkalarının mallarını ve canını. Tamam, belki buradaki çapulcular kendilerini hırpalıyor ve ziyan ediyorlardı ama başkalarının malını ve canını korumak uğruna. Bunun tanımı çapulculuk olamazdı. Bunlar güzel insanlardı, hem de çok güzel insanlar. Çapulculukla tek alakaları çaresiz bırakılmalarındaydı. Demokraside çareler bir tek, güç kimdeyse onun için tükenmiyordu. Bu insanlarsa, azınlık ve güçsüz olarak görülüyorlardı. Bu nedenle direnip, polise ve devlete karşı çıkıyorlardı. Çapulcu kesinlikle değildiler ama öyle görülüyorlardı. Hayatım, hayatta kalmaya çalışmakla geçti. Buradaki güzel insanlar gibi değilim ama onlar beni de kurtardılar. Onlara bir yardımda bulunmam gerekiyordu. Kendimi biraz toparlar toparlamaz, ayağa kalkıp, gazdan etkilenenlere, tazyikli suyun darbesiyle yere düşenlere yardımcı olmaya koştum. Onların, çaresiz insanların korkusuz insanlar olacaklarını, ilgili kurumlara göstermelerine yardımcı olacaktım. Artık ben de güzel insanlardandım. Burada her şey var. Bir kütüphane bile 188 kurdular. Zamanımın çoğunu kitap okuyarak geçiriyorum. Çok okurum ama oldukça cahilimdir, diye bir söz vardı, en son okuduğum kitapta. Bittim bu lafa. Her neyse... Artık bekliyoruz, neler olacak göreceğiz. Kazanamayacağız belki ama kaybetmeyeceğiz de. 189 Adamın Biri - Aslıhan Kocabal Güneş kenti çabuk ısıtmış, daha Mart sonunda kaloriferini kapatmış, sobasını kaldırmıştı insanlar. Çocuklar analarının ördüğü yeleklerle okula gönderiliyor, kadınlar şıpıdık terlikle sokaklara çıkıyordu. Kentin üstünde denizle karışık martı kokusu vardı bu kokuya Ortayol'dan simit, Yeniyol'dan baharat ve Eskiköy'den tiner kokusu eşlik ediyordu. Topalak ailesi Yeniyol ile Ortayol arasındaki dairelerinde sabah kahvaltısı ederken Asiye Hanım yerinden kalkıp pencereyi açtı. Zekeriya, dedi, hava bugün çok güzel. Bizi Yayıklı Alışveriş Merkezi'ne götürsene. Ona cevap verirken ağzındaki lokma yerine dilini ısıran Zekeriya sinirlendi. Hiçbir yere gidemem ben. Yarın vardiyam var. Baba yeaaa, diye itiraz etti Umutcan, N'olur gidelim. Anasıyla ablası çul çaput bakarken zemin kattaki oyun salonuna girmek ve akşama kadar çıkmamak niyetindeydi. İhtiyaç duyduğu desteği Kübra verdi Evet baba, geçe kalmayız zaten şöyle bir dolaşır geliriz. Sen de erkenden uyursun gelince. Zekeriya hemencecik ikna oldu. Zaten hep böyleydi. Gözyaşına, mızmızlığa, gürültüye dayanamaz, çoluğu çocuğu dahil kimseciklerle 190 karşı karşıya gelmek istemediğinden bir iki ısrar inadını kolayca kırabilirdi. Yeter ki huzursuzluk çıkmasın, ağzımızın tadı bozulmasın. Zekeriya yol boyunca sükûnetini korudu. Ayağı gaz pedalındayken aklı kredi kartlarının toplam borcuna gitti ve hızlandı gazı keserken asgari ödeme tutarlarıyla avundu viraja biraz sert girdiğinde apartman aidatının son gününü hatırladı sarıda geçerken de Kübra'nın dershane taksitini… Dikiz aynasından Kübra'ya baktı, ne çabuk büyüdüğünü düşündü, ne çabuk öğrendiğini ve ne çabuk özendiğini… Umutcan daha çocuktu, mızmızlığı, öfkesi anlık, coşkusu daimiydi. Sıkıntının ne olduğunu yeterince bilmiyordu henüz. Şimdilik bunların hiçbirini öğrenmemiş olması da Zekeriya'yı sevindiriyordu. Asiye'nin zamansız kaprisleri, hep daha'sı, hep bana'sı, hep senin yüzünden'i, sen böyle yapmasaydın'ı, öyle olsaydı böyle olurdu'su bitmiyordu. Zekeriya, azıcık sükunet arıyordu. İs kokulu, bet sesli, ağzı kalabalık kentin neresinde varsa o sükunet, işte birazcık ondaydı dermanı. Tekirin birini ezmek üzereyken Kübra'nın attığı çığlıkla kendine gelip aniden frene bastı. Kafan nerelerde bilmem, diye söylendi Asiye, bir gün bu dalgınlığın yüzünden başımıza bir iş getireceksin ya hadi hayırlısı. Bu arada Musa'nın düğünü de yaklaştı. Vallahi giyecek hiçbir şeyim yok, kendime bir iki parça bir şey alayım. Sen gelmesen de olur, Çocuklara göz kulak olursun. Daha geçen ay aldın ya Asiye, dedi Zekeriya, ucuzluktan dedin ya, giy o aldıklarını işte. Asiye, zırhını kuşanmış, saldırmak için küçücük bir işaret beklerken imdadına Kübra yetişti Baba hep böylesin. Küçük Asiye. Sana kalsa on senelik giysilerle gezip, her gün kuru fasulye pilav yiyeceğiz. Yazın, izninde gitsene sen. Dedemlerin yanına, köye mesela, ne güzel olur. Ne de güzel olur. Koyunun kuzunun melemesini dinlerim 191 sizi dinleyeceğime, Sinekli Dere'de yüzer, bayırlarda çayırlarda türkü söylerim. Zorum ne. Çoluk çocuğumun karnını doyurmak. Hey gidi Zekeriya, herkes senden geçmiş de sen kimseden geçemiyorsun. Vallahi Kübra haklı, dedi Asiye, şuncacık kızın bile halinin farkında. Kırk yılda bir Yayıklı'ya gidelim diyoruz. Yok öyleymiş yok böyleymiş. Yok vardiyası varmış, yok Muhtar Bakkal neyinize yetmiyormuş, yok bu havada alışveriş merkezine mi gidilirmiş. Eski kafalısın, eski. Allahtan ne sülalen ne de çocukların sana benzemiş de bir tek seninle uğraşıyorum. Ne sülalem ne çocuklarım benzedi bana. Duvarların içinde boğulmuyorlar. Kapıların ardında oturmaktan sıkılmıyorlar. Koşmayı bilmiyorlar, yürümekte kaldılar. Koklayamıyor, dokunamıyor ve göremiyorlar. Ne zamandır çok sevinmedin Zekeriya. Ne zamandır aşık olduğun bir kadının koluna girip yalınayak koşmadın. Ne zamandır kendini yürüyen merdivenlerde ve asansörlerde taşıyorsun. Ne zamandır aldıkça mutlu ve harcadıkça huzurlusun. Ne zamandır uykuların kaçıyor. Ne zamandır uyuyorsun. Yayıklı'ya yaklaşmak üzereydiler ki Umutcan çığlık attı. Anaaam polis amcalara bak. Şaşkınlıkla kaldırımda çıldırmış gibi koşturan kalabalığa ve onları kovalayan polis ordusuna baktılar. Ne olmuş burda. diye sordu Kübra. Yeni açılacak alışveriş merkezini protesto ediyorlar, dedi Asiye. Üstüme iyilik sağlık, bu tantana da neyse. Bakkallar, tuhafiyeciler, manavlar kasaplar hep birden ayaklanmış, ekmeklerine kan doğranıyormuş da bilmem neymiş. Ayol bir kerede markete girip hepsini halledip çıkıyorsun işte. Altılı yedili taksit de yapıyorlar. Neymiş, orası hem de çocuk parkıymış. Park kaldı da bir çocuğu eksik olsun. 192 Sabileri apartmandan çıkarıp da bir sefer şurada sallıyorlarsa Arap olayım. Kafayı yemiş millet ayol. Çabuk geç şunları Zekeriya. Başımıza bir iş gelmesin. Zekeriya, Asiye'yi duymazdan gelip arkasından yükselen korna seslerine aldırmaksızın asfaltın ortasında durdu. Elleri hâlâ direksiyondaydı. Baba ne yapıyorsun. diye bağırdı Kübra. Umutcan şaşkındı. Yürüsene ulan pezevenk. dedi biri. Zekeriya bu sefer yürümeyecekti. Zekeriya bu sefer adamakıllı koşacaktı ve durduk yere pezevenk ilan edilmesine hiç ama hiç sinirlenmemişti. Kapıyı açtı. Coşkuyla haykıran kalabalığa yöneldi. Arkasını dönüp çocuklarına ve Asiye'ye baktı. Ben gidiyorum, dedi. Asiye'nin şaşkınlıktan kuruyan diliyle Nereye. diye sorabildi. Gidiyorum işte, diye cevap verdi Zekeriya, öyle istemiyor muydunuz. Bayırlara gidemiyorsak, bayırları buraya getiririz o vakit. Koşmaya başladı. Sinekli Dere'ye daldığı gibi daldı kalabalığın içine. Ortayol'dan simit, Yeniyol'dan baharat ve Eskiköy'den yükselen tineri kokladı ilk kez. Uzun zamandır duymadıklarını bir bir içine çekip insanlığa karıştı. Bu daha başlangıç… 193 Kendime Bir Don Ararken - F. Onur Yıldız Buradan çıkmak zor diyorum. Bilinçaltından yani. Farkında olmadan içten içe inandığımız, her seferinde yeni, ama hiç beklenmedik anlarda karşımıza çıkan gerçekler var ya, onlardan bahsediyorum. Biliriz onları. Ama ne zaman, nerede karşımıza çıkacağını da hiç bilmeyiz. Adına isterseniz Murphy yasaları, isterseniz Zaten hep beni bulur, deyin. Fark etmez. İşte onlar. Beni de hep en hazırlıksız, en korumasız anlarımda yakalarlar… Alışveriş yaparken. Sıradan bir gündü aslında. Her şey normal, her şey yerli yerindeydi. Dedim ya çıkıverirler karşına birdenbire. Evime üç beş parça eşya ve kendime birkaç tane don alacaktım. Hepsi bu. Saat hemen hemen öğle vaktine yaklaşmıştı. Eğer öğleyi geçirirsen çıkmayacaksın evden. Sonra bütün gün ve akşam gidiveriyor. Neyse ki çok geç değildi. Evimin bulunduğu sokak yokuş aşağı yüründüğünde doğrudan çarşıya varıyordu. Neredeyse otuz yıldır orada olduğu söylenen köşe başındaki bakkalı saymazsan, buralarda pek dükkan yoktu. Bu yüzden ahali alışveriş için çoğunlukla çarşıya giderdi. Hafta sonları otobüs durağı ellerinde fileler ve alışveriş torbalarıyla bekleşen çiftlerle dolu olurdu. Ben pek vasıta kullanmazdım çarşıya giderken. Bir yukarı, bir aşağı, iner çıkardım. Yokuştan aşağı inmek, çıkmaktan her zaman zordur. Düzeni tutturamaz insan. Bir hızlı, bir yavaş… Bir hızlı, bir yavaş…. Hele bir de önüne yaşlı bir insan çıkar ve 194 durmak gerekirse vay haline. Hadi yeni baştan. Bir hızlı, bir yavaş… Bir hızlı, bir yavaş… Yol boyunca yan yana uzanan evlerin bahçelerinden sarkan dut ve armut ağaçlarının gölgesinde, dar bir kaldırımda yürüdüm yokuş aşağı. Çarşının orta yerine ulaşmak benim için en çok yirmi beş dakika sürerdi. Çoğu zaman sebepsiz yürürdüm bu yolu. Bazen hiçbir şey yapmasan bile insan içine çıkmak iyi gelir diye düşünüyordum. Neden gidiyordum o gün çarşıya. Dedim ya üç beş parça eşya ve birkaç tane don için. Hepsi bu. Don deyip geçmemeli. Zaten benden başkası görmüyor, deyip önemsemeyen de var elbet. Ama insanın her yönüyle kendine uyan bir donu bulabilmesi kolay şey mi. Şöyle düz renk olsun, ciddi olsun dersen, kendini asker malzemeleri satan bir yer altı çarşısında bile buluverirsin. Azıcık rahat olsun, rengi-şekli fark etmez dersen, lüks markaların yer aldığı büyük mağazaların en dip köşesine kadar dolanmak gerek. Ah be. Bir de paket içindedir bunlar. Deneyemezsin de. Rahat mıdır, değil midir. Yapışır mı pantolonuna bilemezsin. Bir de rengarenk, neşeli olanları var bunların. Geceleyin sevişeceğin bir kadın güler mi acaba. diye içinden geçirirsin ister istemez. Velhasıl zor iştir don almak. Serinliğin verdiği keyifle hızla yürüdüğüm sokağın sonu büyükçe bir meydana varıyordu. Tam önümde kocaman bir çınar ağacı duruyordu. İş merkezleri, şantiyeler, belli belirsiz amaçlarla ortaklıkta manasızca dolanan kalabalık yanında, meydanın en güzel parçası yıllara meydan okuyan bu asil çınar ağacıydı. Bulunduğum yer tüm meydanı rahatlıkla görebiliyordu. Kaldırımın bittiği yerde bir nimet gibi duran bu gölgeliği bırakmak içimden gelmiyordu ama almam gereken şeyler vardı. Üç beş parça eşya ve birkaç tane don. Bir yandan evde nelere ihtiyaç duyduğumu düşünüyor, bir 195 yandan da meydana çıkan tüm ara sokakları farkında olmadan dolaşıyordum. Bir don nasıl olmalıydı. Kısa mı, uzun mu. Desenli mi, düz mü. Ben en çok likralı olanları seviyordum. İnsanlar acaba hangisinden daha çok giyiyordu. En iyisi nerede bulunurdu. Bu düşünceler içerisinde sanırım üç dört büyük alışveriş merkezini, en ücra noktasına kadar gezdim birkaç saat içinde. Giriyorsun içeri, çıkıyorsun dışarı… Giriyorsun içeri, çıkıyorsun dışarı…Bu adeta bir merasim modern kent yaşamında. Birinde gezerken aklında hep diğeri var. Burada şu vardı, şurada bu. Hatta dünyanın diğer kentlerindeki alışveriş merkezleri bile aklından geçiyor. Hepsi birbirine ne kadar da benziyor. Bir insan - dünyanın neresinden olursa olsun - buluveriyor kolayca aradığını. Dünyada satılacak şeyler varsa, alınacak yerler de olmalı öyle ya. Herkesin aynı dilden konuştuğu gerçek birer mabet işte buralar. Bir ben bulamıyorum aradığımı, dedim kendi kendime. Herkes ve her şey burada ama bir benim ellerim boş. Bilmem kaçıncı mağazaydı girdiğim hatırlamıyorum. Yine bir tabela ve yine yukarıyı gösteren kalın sevimsiz bir ok. Erkek reyonumuz üst kattadır. Alışveriş merkezleri. Mağazalar. Ah ah biz erkekler için her zaman daha zordur. Bir mağaza hem kadın, hem erkek ürünü satıyorsa mecbur çıkacaksın üst kata. Her zaman da üstte olur bu meret. Ne yaparsın. Hep daha çok yorulmak zorundasın. Bir şey beğenebileceğinin garantisi de yok üstelik. Dedim ya çıkması zordur bu yerlerden… Bilinçaltı gibi yani... Bu yüzden sadece erkek ürünleri satan bir dükkanı tercih etmeli insan. Tamamı sana hitap eden ürünlerin satıldığı yerleri. Senin olan yerleri. Belki de eve gitmeli bir an önce. Saatler boyunca yürümüş olmanın verdiği yorgunluk iyiden iyiye kendini hissettiriyordu. Yorgunluk bedensel bir ağrıdan daha öte bir şeymiş gibi geliyordu böyle anlarda. Daha çok düşüncelerine etki ediyor insanın. Her türlü anlamsız kararı verme ihtimalinin olduğu bir an daha işte. Soğukkanlı olmalı. Hemencecik sıyrılıp çıkmalı bundan. 196 Bir yandan da acıkmıştım. Şimdi oturacak yer de bulunmaz ki buralarda. Bir de onun için taaa en üst kata çıkacaksın. Öyle aynı yerden çıkmak da yok. Tüm katı dolaşacaksın. Bu işin kuralı bu. Oysa şimdi bir sokakta, esnafın arasında olsan öyle mi. Çay bahçeleri, küçük, sevimli kafeteryalar emrinde. Eskiden öyleydi buralar. Annem ve babamla etraftaki dükkanları dolaşır, sonra da bir açık hava çay bahçesinde meyve sularımızı içerdik. Küçüktüm ama iyi hatırlıyorum. Bir yandan ne aldığımıza bakar, bir yandan da nasıl eve döneceğimizi düşünürdük. Çarşıya gitmek demek, aynı zamanda o güzel şeftali suyunu içmek anlamına da geldi benim için. Yıllar boyunca hiç değişmedi. Çarşıların yerini bu alışveriş merkezleri alıncaya dek. En üst kata vardığımda kendimi büyük bir salonda konserin başlamasını bekleyen coşkulu bir kalabalığı andıran gerçek bir gürültünün tam orta yerinde buldum. Merdiven başından bile fark edilen dev bir kalabalık. Ve bir baştan diğer başa uzanan hazır yemek dükkanları. Buyrun efendim… Buyrun buyrun. Esnaf geleneğinden kalma tek şey bu seslerdi. Oturacak yer de yok ki. Bir masa bulmak zor iş. Hele bir de yalnızsan. Otursan boş bulduğun yere, önüne de gelmez ki yemek. Gidip kendin alacaksın bir de. Kenarda kuytuda bir yer buldum sonunda. Oturdum. Sadece oturdum bir süre. Öylece yemeğime baktım. Geçmişte bir tahta masa etrafında toplanıp kalabalık şekilde yemek yediğimiz köy sofralarını düşündüm. Mısır ekmeğini ve eritme peyniri de. En çok da dedemin anlattıklarını. Yemek çoktur buralarda ama pek tadı yoktur. Bir mecburi görevi yerine getirir gibi yedim yemeğimi. Etrafımda ellerinde bulunan alışveriş poşetlerini yanlarındaki sandalyelere koymaya çalışan çiftler ve bir-iki çocuklu aileler vardı. Başarılı bir günün sonunda kendilerine ödül verircesine büyük bir coşkuyla yiyorlardı. Kimse yalnız değildi. Şimdi sorsam ne aldıklarını. Kaça ve nereden aldıklarını. Hatta don alıp almadıklarını da sorsam. Olmazdı elbet. 197 Koca bir gün daha akşamına varmış, eve dönme zamanı gelmişti. Ne ev için bir şey, ne bir don. Elimde hiçbir şey yoktu. Boş dönüyordum yine. Büyük meydana açılan kapıdan çıkmak, büyük bir özgürlüğe ulaşma hissi yaratıyordu. Ben de öyle yaptım. Hava kararmak üzereydi. Öğle vakti meydanı esir alan kalabalık, yerini akşam işportacılarının gece mesaisi için yaptıkları hazırlıklara bırakmıştı. Karton paketler ve siyah torbalar büyük bir titizlikle açılıyor, kaldırımların boş yerlerine seriliyordu. Ayakkabılar, terlikler, bazı hediyelikler... Neredeyse her şey vardı. Yürümek zor oluyor bu telaşın arasında. Buradan da alınmaz ki don. En iyisi devam etmeli. Dönüş için her zaman kullandığımın aksine bu sefer uzun, fakat daha düz olan yolu tercih ettim. Meydana çıkan ara sokaklardan birinden, çoğunlukla kap kacak satan ufak dükkanların bulunduğu bir dar sokaktan yürüdüm. Kepenkler yavaş yavaş kapanıyordu. Henüz açık olan, pijama ve atlet satan bir dükkanın önünde durdum. Son bir şans... Gördün mü bak her şey önünde işte. Bir duvar olduğu gibi don doluydu. Hem de her cinsinden. Keyifle bakındım bir süre. Likralı mı olacak abi. Evet. Elbette likralı olacak. Beden. Larçç. Gözlerimle bütün rafı süzüyor, kendime uygun olanını seçmeye çalışıyordum. Sonunda başarıp söyleyivermiştim birini. Ne mutlu bana. Neyse ki bugün elim boş dönmeyecektim. Bu ihtimali hissetmek bile güzelmiş meğer…. Abi hiç larçç kalmadı. Yine şaşırmıyordum. Bütün yol boyunca içinden çıkamadığım şeyleri düşündüm. Çıkmak zordur zaten. Bilinçaltından… 198 Tema Yalan Kucak - Hasan Cüneyt Bozkurt Şemsiyemi kapatırken birkaç damla yağmur ensemden omuriliğime kadar ilerledi. Ürperdim. Köpekler gibi silkelenmek geldi içimden. Aceleyle balık haline girdim. Yan yana sıralanmış tezgâhların üzerlerine sarkan ampullerin parlak ışıkları gözlerimi kamaştırdı. Her yerden bir ses geliyordu. Evet, çipuracılar, levrekçiler, dilciler, tekirciler, … Hey maşallah, oynuyor bunlar abi… Yeni geldi bunlar abi… Hal esnafının yılışıklığını bildiğimden şemsiyemi koluma taktım, ellerimi cebime soktum, sahilde gezintiye çıkmış gibi umursamaz bir tavırla içerde dolaşmaya başladım. Tezgâhları izledim Üst üste dizilmiş kasaların tepesine rampa oluşturacak şekilde yatırılan tahta zeminlere mavi muşambalar raptiyelenmiş, balıklar türlerine göre buralara sıralanmıştı. Süslemek için de aralarına limon, marul ve roka yerleştirilmişti. Çığırtkanlar bir yandan bağırıyor, bir yandan ellerindeki plastik kovadan avuçladıkları suyu balıkların üzerlerine çarpıyorlardı. Etraf kalabalıktı. Benim gibi yağmurdan kaçıp kendini hale atanlar fayansları çamura bulamışlardı. Çıraklar dükkânlarının önünde biriken pisliği çekpasla tezgâh altlarındaki mazgallı su arklarına itiyorlardı. Kimisi de balık borsasından getirilen, içi buzlu balık dolu köpük kasaları, el arabalarıyla dükkânlara taşıyordu. Bütün bu kargaşanın içinde 200 mangallık balık arıyordum. Hemen hemen bütün tezgâhları dolaştım. Neden hâlâ biri kolumdan tutup bana zorla balık satmaya kalkışmadı diye merak ederken nihayet sarı çizmeli lastik tulum giymiş gençlerden biri önüme atladı. Ne verelim babaya. dedi. … Bak baba. Kefale bak. Topan bunlar. Gözüne bak. Cam gibi, cam. İki kilo yeter mi baba. dedi ve birkaç tanesini alıp teraziye attı. Yirmi beş yaptı, ama sana yirmi olur, dedi. … Fileto mu yapsınlar dilim mi. Dur bir bakalım, dedim. Nedense telaşlandım. Belki de sırf tezgâhına bakmış olmakla gizli bir anlaşma yapmış olduğumuzu düşündüm. Tereddüt etmek bir çeşit hainlik gibi geldi bana. Tuhaf bir suçluluk duygusuna kapıldım. Tezgâhçı genç bunu hemen sezdi ve küsmüş gibi balıkları teraziden alıp tezgâha attı. Yoluma devam edecektim ki bir şeye çarpıp sendeledim. Aman baba, dikkat. dedi genç. Yok bir şey, dedim. Önümdeki mavi bidonları gördüm. Biri bunların başına çökmüş, sardalya temizliyordu. Kır sakallı, beresi yana kaymış, yağmurluğu delik deşik, lastik çizmeli, buruşuk suratlı bir adamdı. Ağzındaki sigara dudaklarını yakmak üzereydi. Etrafında besili kediler bekleşiyordu. İhtiyar, balığın kafasını ensesinden tutup karnına doğru büküp çekiyor kafa, iç organlarla birlikte vücuttan ayrılıyor ve başka bir bidona atılıyordu. Kalan 201 eti içinde su bulunan bir kovada silkeleyip dördüncü kovaya atarken başını kaldırdı. Sardalye on numara abi, dedi. Tezgâhçı şansını bir daha denemek için hemen araya girdi. Sen işine bak, dedi ihtiyara. Babaya fıs balık verilir mi. Tava mı yapacaksın baba mangal mı. Adamla o kadar yüz göz olmuştum ki İstemez, deyip çekip gidemiyordum bir türlü. Dönüşte bakarım, ya da Bir dolaşayım, desem nasıl olurdu. Bal gibi de olurdu. Borcum mu vardı benim bu adama. Babamın oğlu muydu. Kendi kendime kızıyordum. Sen baştan söylesene bana babacım, dedi tezgâhçı. Tipinden belli. Mangalcısın sen. Kefal, mangalı görünce şımarır, bulgur gibi dağılır, toplayamazsın ızgarada. Çipura verelim sana. Kuyruğa bak. Dansöz gibi kıvırmış maşallah. İki kilo yeter mi babama. dedi ve iki avucuna ne kadar doldurabildiyse alıp teraziye attı. Kırk yaptı, sana otuz beşe bırakayım baba, dedi. Hiçbir şey söylemeden çekip gitsem nasıl olurdu. Adam arkamdan sövmez miydi. Ulan bu kadar uğraştım, insan bir kilo balık alır, cimri herif, demez miydi. Derdi belki. Hatta Sen kapıdaki işportacılara bak baba, deyip beni aşağılayabilirdi bile. O zaman benim de söyleyecek bir lafım olurdu elbet. Bunları kafamda döndürüp dururken hemen önümüzde sardalye temizleyen ihtiyarın yanına on iki, on üç yaşlarında bir çocuk geldi. Sırılsıklamdı. Başlıklı hırkasının üzerine yıpranmış, kahverengi, deri mont giymişti. Montunun iç cebindeki çakmak gazı tüpü hemen göze çarpıyordu. İhtiyarla konuşmaya başladılar. Tezgâhtarın sesinden onları duyamıyordum. İçin rahat olsun baba. Bak balığa. Daha denizin rengi var üstünde. Bir de buna bak. Solmuş, kupkuru. Dokun bak. Hamur gibi. Bir 202 de buna bak. Dipdiri, kız gibi. Babaya fıs balık verilir mi. Yanlış anlama. Bunları sana ayırdım baba. Solungaca bak. Kan damlıyor mübarekten, kan. Tezgâhtar hünerinin doruğuna ulaşmak üzereydi ki ihtiyarla çocuğun konuşması bir anda küfürleşmeye dönüştü. Sesler yükseldi. Etraftaki besili kediler sağa sola kaçıştılar. Vereceksin lan. dedi çocuk. Yok lan işte, dedi ihtiyar. Tedirgin olduğumu fark edince tezgâhtar araya girdi. Küfredip kovaladı çocuğu. Çocuk koluyla burnunu sildi. Yan yan tezgâhtara baktı. Sonra ihtiyarla beni süzdü. Ellerini cebine soktu ve gözlerinin karasını beyazının tepesine çıkarıp bakışlarını bizden ayırmadan yanımızdan uzaklaştı. Donuk, hissiz hatta vahşiydi. Tehlikenin uzaklaştığından emin olmak isteyen ürkmüş bir hayvan gibi kalabalığa karışıp gözden kaybolana kadar onu izledim. Sen rahat ol babacım, dedi tezgâhtar. … Çocuğu şımartırsan olacağı bu. Kim o çocuk. dedim. Bunun oğlu, dedi. … Dünyanın çivisi çıktı babacım, çivisi çıktı. … Para var, huzur var. … Temizletelim mi baba. 203 Bir dalgınlık çöktü üstüme. Temizlet, dedim. Halden sonra markete uğradım. Selda'nın alışveriş listesi diye elime tutuşturduğu kâğıtta ne varsa hepsini aldım. Şemsiyeme sığınıp hızlı hızlı apartmana yürüdüm. Poşetleri yere koyup kapıyı açtım. O kadar ıslanmıştım ki bir an önce eve girip üstümü değiştirmek ve bu telaştan kurtulmak istiyordum. Şemsiyemi kapatmaya bile üşendim. Hızlı hızlı merdivenleri tırmandım. İlk dönemeci geçince aşağıya inen apartman yöneticisiyle karşılaştım. Merhaba avukat bey. dedi. Nasıl bir adam olduğunu bildiğimden üstün körü Merhaba, deyip yoluma devam ettim. Dairemin önünde kapımı açmaya çalışırken aşağıdan sesler duydum. Kime baktın. dedi yönetici. … Sesler uğultuya dönüştü. Amortisörlü apartman kapısı sertçe kapandı. Herhalde bizim üst katta oturan yönetici yine dalaşacak birini bulmuştu kendine Yok, kalabalık misafir gurupları ağırlamayın. Yok, ayakkabıları kapı önlerine bırakmayın. Yok, televizyonun sesini fazla açmayın. Sandalyeleri çekerken yerde sürümeyin. Kapıları yavaş kapatın. Yok, daha bilmem neler, bıdı bıdı… Apartmanı devlet yurduna çevirmişti. Aslında mesleğimden kaynaklı bana mesafeli yaklaşır, diğer apartman sakinlerine davrandığı gibi kimsesiz öğrenci muamelesi çekemezdi. Ben de henüz beş aylık olan oğlumun apartmanda yarattığı travmaları bildiğimden huysuzluğuna ses çıkarmazdım. Aramızda böyle sözsüz, gizli bir anlaşma vardı. Bebeğin uyuyor olma ihtimalini göz önünde bulundurarak dairemin kapısını usulca açıp hırsız gibi içeri girdim. Gürültü yaparsam 204 Selda'dan fena halde azar işitebilirdim. Poşetleri yavaşça yere bıraktım. Paltomu astım ve parmaklarımın ucunda yürüyerek odaları dolaşmaya başladım. Selda yatak odasında bebeği emziriyordu. Beni görünce irkildi. Sonra gerilmiş göz kapakları hafifçe aşağıya kaydı. Keyfi iyi mi. dedim sadece dudaklarımı kıpırdatarak. Huysuz, dedi Selda aynı şekilde. Dolaptan temiz giysiler alıp koridorda üzerimdekileri değiştirdim. Islanmış olanları banyodaki kirli sepetine attım. Yatak odasına döndüm. Ben mangalı yakıyorum, dedim kapıyı aralayıp. Tamam, dedi. Balıkçının gelişi güzel temizlediği çipuraları elden geçirdim. Ufak tefek artıkları ayıkladım. Dövülmüş sarımsak, tuz ve zeytinyağıyla yaptığım sosu balıkların üzerinde gezdirip malzemeyi beklemeye aldım ve mangalı yakmak üzere balkona çıktım. Müteahhidin, mangalcıları düşünerek apartmandaki bütün dairelerin balkon köşelerine yaptırdığı barbeküler işimizi görüyordu. Hava yağmurluydu, rüzgâr da vardı. Fakat keyifliydim. Zor koşullarda yapılan yemeğin tadını hiçbir şeye değişmezdim. Belki de lezzet denilen şeyin, dildeki tat alma tomurcuklarının uyarılmasının dışında emekle doğrudan ilişkili psikolojik bir yanı vardı. Yemeği elde etmek için gösterdiğim çaba zihnimdeki değerini artıyor, balığın üzerinden damla damla köze akacak olan sarımsaklı zeytinyağının ve közün çipura derisinden çıkaracağı deniz kokusunun kömür isiyle demlenmiş son hali ağzımı sulandırıyordu. O sıra kapı zili çaldı. Telaşlandım. Gelen her kimse Selda'nın gazabına uğrayacaktı. Hâlbuki kapıcıya Her ne olursa olsun tokmağı tıklat, zili çalma, diye sıkı sıkı tembihlemiştim. Belki de o değildi. Çünkü çöp alma zamanı çoktan geçmişti. Yönetici olabilir miydi. Mangalı fazla yellemeyin. Her yer 205 leş gibi is kokuyor, diyebilir miydi. Eğilip baca deliğine baktım. Çekişi gayet iyiydi. Rüzgâr da vardı. Of. dedim içimden. Anlaşmayı bozmak istemiyordum. Çünkü karşılığında suskun bir çocuk verebilecek bir durumda değildim. İşimi bırakıp kapıya gittim. Gözetleme deliğinden baktım. Kimse yoktu. Selda odadan çıkıp geldi. Kim o geri zekâlı. dedi. Kapıda kimse yok, dedim. Megafonun konuşma düğmesini basılı tutup Kim o. diye seslendim. Düğmeyi bırakıp sesi dinledim Su. dedi biri. Sen su istemiş miydin. dedim Selda'ya. Yanlış çaldı geri zekâlı. dedi. Biz su istemedik, dedim megafona. Ses çıkmadı. Aç bari bir daha çalmasın, dedi Selda. Kırmızı düğmeye basıp kapıyı açtım. Selda, oflayarak yatak odasına döndü, ben de balkona. Bir tatsızlık çıkmamasına sevindim. Oğlumuz büyümüş olsaydı böyle şeyleri hiç dert etmeyecektik kendimize. O günleri görmek için can atıyordum. Yapacak ne çok şeyimiz vardı. Önce bu lezzet törenini öğrenmeliydi. Mangalın başındaydım. Dalmıştım. Ona seslendiğimi fark etmiyordum bile. Bak oğlum, çıraların ateşini faraşla körükleyip kömüre iyice işleteceksin. Tek bir siyahlık kalmayana, bütün parçalar kızıllaşıp kor olana kadar bu işlemi sürdürmen gerekiyor. Yoksa kanserojen etki yaratır. İşin bitince köz kulesini mangala yayacaksın ve pişirme telini 206 üzerine yerleştirip kızgın ateşte bir süre bekleterek mikroplarından arınmasını sağlayacaksın. Geçen seferki mangal keyfinden geriye kalan kokuları bastırması için de ortadan kesilmiş bir parça soğanı, maşayla telin üzerinde gezdirmen gerekiyor. Şimdi ocağımız hazır evlat. Fakat ısısı fazla yüksek. Balıkları kömüre çevirir. Telaşlanma, bunu avantaja dönüştürmeliyiz. Önce patlıcanları atıyoruz. Közlenmiş patlıcan salatasına doyum olmaz. Sonra dilim soğanlar, ortadan ikiye ayrılmış domatesler, içi maydanozlu kaşarla doldurulmuş büyük mantarlar ve köy biberleri. Bunlar bitti mi. Şimdi sıra sosta beklettiğimiz balıklara geldi. İşte böyle güzelce kuyruğundan tutup telin üzerine yatıracaksın. Kokuyu alıyor musun. Of. Kokla. Çek içine. Ne muhteşem değil mi. Yalnız bunu arada bir yağlayacaksın. Yoksa tele yapışır. Maharet, piştikten sonra balığı bozmadan tabağa koymakta. Gerçi balık bayatsa istediğin kadar usta ol, yine beceremezsin. Parça pinçik olur. O yüzden halden balık almayı sevmem ben. Hem yılışık tezgâhtarlar canımı sıkarlar hem de güvenemezsin bunlara. En güzeli balığı kendin tutmak. Biraz büyü, ava gideriz seninle. Yemeğin kıymetini yalnız avcılar bilirler. Bak, gör o zaman, balığı yerken kimsenin tatmadığını tadacaksın. Ama mızmızlanmak yok. Sıkıldım beklemekten, gidip şuradan alıverelim kaç paraysa. Yok öyle. Kolaycılık zevkin düşmanıdır. Bileğinin hakkıyla kazandığının keyfi hiçbir şeyde olmaz. Kiminle konuşuyorsun sen. dedi Selda. Afalladım. Ne konuşması. Görmüyor musun. Uğraşıyorum işte. Olmadı mı daha. Bitti bitti. Sen masayı hazırla. Bebek kıpırdanıyor beşikte. Hemen yiyelim. Çok acıktım ben. 207 Tamam, ilk pişenleri al sen, başla hemen. Selda, bebek telsizini masaya koydu. Sofrayı hazırladı. İlk pişen balıkları mangaldan alıp mutfağa getirdim. Selda'nın balıktan ilk lokmayı alışını, yüzündeki rahatlamayı izledim. Keyiflendim. Önemli bir iş yaptığımı düşündüm. Kalan balıkları da alıp sofraya oturdum. Tam yemeğe başlamıştım ki telsizden bebeğin ağlaması duyuldu. Sen otur, ben bakarım, dedim. Koşa koşa yatak odasına gittim. Salıncağı kıpır kıpırdı. Salıncak dediğime bakmayın, aslında bir hamaktı bu. İki duvara karşılıklı çakılmış dört halkaya halat geçirilmiş, bir battaniyenin iki ucu halatları alttan kucaklayacak şekilde kıvrılıp ortada birleştirilerek kalın iple dikilmişti. Kendi ellerimle yapmıştım bu hamağı. Tam yatağın üzerine denk geliyordu. Bebek, geceleri iki saatte bir uyanıyor, emiyor ve gözlerini bile açmadan tekrar uykuya dalıyordu. Arada bir mızıkladığında bu hamak sayesinde ayağa kalkmaya gerek kalmadan birkaç defa sallayıp uyutabiliyorduk. Tabii, asıl yükü Selda çekiyordu. O kadar alışmıştım ki her gece gerçekleşen bu işlemlere, hiçbir şey duymadan uyuyabiliyordum. Fakat sabah beşten sonra uyumak ikimiz için de mümkün değildi. Akşam dokuza kadar düzenli olarak iki saatte bir uyanıp iki-üç saat uyanık kalıyordu ve uyanık kaldığı zamanlar tam bir işkenceye dönüşüyordu. Neyse ki o gün, günlerden Pazardı. Ertesi gün büroya gitmek üzere sabah yedide evden çıkacak, akşam beşte eve dönecek ve böylece altı gün boyunca bütün o tantanadan uzak kalacaktım. Daha da güzeli o an saat altı civarıydı. Yani uyansa bile en geç üç saat sonra gece uykusuna başlayacaktı. Önce şansımı denemek istedim. Halatları tutup sallamaya başladım. Bebeğin ağlama tonunu dinledim. Acıkınca ya da kucağa alınmak istiyorsa yalvarır gibi tiz, titrek ve kesik kesik sesler çıkarırdı. Evet. Tam da öyle ağlıyordu. Anlaşılan fazla zamanım kalmamıştı. Biraz 208 daha beklersem ağlaması şiddetlenecekti. Yatağın üzerine çıkıp ona yüzümü gösterdim. Ağlaması bir anda kesildi. Gözlerini kısıp gülümsedi. Şişko yanaklarını iyice kabarttı. Gerdanını şişirip çenesiyle göğsünü aynı hizaya getirdi. Ellerini bana doğru uzatıp çırpınıyor, sevinç çığlıkları atıyordu. O kadar sevimliydi ki biraz önce düşündüğüm bütün o ayrıntılardan utandım. İçime gömmek istercesine kucaklayıp öptüm. Fakat kucağıma alır almaz küçücük ağzından büyük bir nefes bıraktı ve benimle ilgilenmeyi hemen kesti. O gülücükler, sevimlilikler bir anda uçtu, gitti. Gözlerini odanın içinde gezdiriyor, kafasını bir o yana bir bu yana çevirip etrafı izliyordu. Alışmıştım buna. Üzerine hırkasını giydirdim. Yanağını gözüme dayayıp mutfağa götürdüm. Çoraplarını giydirmemişsin ama babası, dedi Selda. Yağlı ellerini balığından çekti, havaya kaldırıp odaya gitti ve serçe parmağıyla tuttuğu çorapları getirdi. Giydirdim. Bebeği dizime oturtup yemek yemeğe çalıştım. İkimizin de gözü bebekteydi. Her hareketine şaşırıyor, sıradan bir insan gibi davranmasını nedense garipsiyor ve yaptığı her şeyi gülünç buluyorduk. Bebek de bizi izliyordu. Elimize aldığımız balık parçalarını ağzımıza götürüşümüzü, çatallarımızı yiyeceklere batırışımızı, bardaklardan ağzımıza boşalanları, her şeyi tek tek inceliyor ve en az bizim kadar şaşırıyordu. Böyle anlarda onu Japon balıklarına benzetiyordum. Tombul, kıpır kıpır, ürkek ve şaşkın. Mutluyduk. Ama bunun uzun sürmeyeceğini biliyorduk. On, on beş dakika içinde bebeğin hareketleri değişti. Kollarını ve bacaklarını çıldırmış gibi sallamaya ve avazı çıktığı kadar bağırmaya başladı. Yüzü önce kızardı, sonra morardı. Acı çektiği o kadar belliydi ki ilk aklımıza gelen gaz sancısı oldu. Yemeği bırakıp karnı dizime gelecek şekilde bebeği dizime yatırdım. Sırtına küçük küçük vurarak gazını çıkarmaya çalıştım. Biraz 209 rahatladı. Fakat keyfi kaçmıştı bir kere. Bazen ı dan başlayıp i ye doğru giden, bazen e den başlayıp a ya doğru ilerleyen ve giderek şiddetlenen sesler çıkarıyor, belini oynatıp benden kurtulmaya çalışıyordu. Sanki bıraksam yürüyebilecekti. Ben de çok meraklıydım onu oyuncak gibi yanımda taşımaya. Gazını çıkarmıştı, şimdi ne istiyordu acaba. Altına pislemiş olabilir miydi. Çevirip kokladım. Temizdi. Az önce emdiğine göre karnı da toktu. Anlaşıldı. Yine başladık, dedi Selda. Sırayla yiyelim. Ben kanguruyu takıyorum, dedim. Ellerimi yıkadım. Yatak odasından kanguru denen o askılı çantayı alıp boynuma geçirdim. Kol ve bel kilitlerini kontrol edip mutfağa döndüm. Bebeği kanguruya yerleştirdim ve evin içinde dolaşmaya başladım. Gürültüsü biraz kesildi. Böylece gece programımız başlamış oldu. Arada bir yaylanıp göbeğimin üzerinde hoplata zıplata uzun süre dolaştırdım beyefendiyi. Bundan hoşlanıyordu. Hatta durduğum zamanlarda atı dehler gibi ayaklarıyla karnıma vuruyor, direnirsem önce mızmızlanıyor, inliyor, öksürür gibi kesik kesik sesler çıkarıyor, daha da ileri gidersem kızarıp morarıncaya kadar ağlıyordu. Fakat tek bir damla gözyaşı dökmeden… Bunu öğrenmişti ve bize karşı çok iyi kullanıyordu. Çıkardığı sesler dayanılacak gibi değildi. O kadar sinir bozucuydu ki şakaklarıma ağrılar giriyordu. Sırf bu sancıları hafifletebilmek için eczaneden silikon kulak tıpaları bile almıştım. Kutusuyla birlikte sürekli cebimde taşıyordum. Yorulmuştum. Bebek sekiz buçuk kiloydu ve her adımda ağırlığı artıyordu. Boynuma, sırtıma, belime, ayaklarıma sancılar girmeye başlamıştı. Arada bir bebeği alttan kavrayıp kaldırıyor, ağırlığın vücuduma baskı yaptığı noktaları değiştirip kısa süreli rahatlamalar yaratmaya çalışıyordum. Sonunda dayanamayıp salondaki kanepeye oturdum. Her zamanki gibi 210 öksürük tutmuş gibi başlayan küçük çığlıkları haykırmalara dönüştü. Birkaç saniye nefessiz kaldı ve sonra yine derin bir nefes alıp ağlamaya devam etti. Cebimden silikon kulak tıpalarını çıkarıp taktım. Televizyonu açtım. Hemen hemen hiçbir şey duymuyor, gözümün önünden geçen anlamsız görüntülerle dikkatimi dağıtmak, yorgunluğumu unutmak istiyordum. Ağrılarımın kaşlarımın ortasından gözyaşı gibi yanaklarıma süzüldüğünü ve sonra yok olduğunu hissettim. Tam gözlerim kapanıyordu ki bebek, yumuşacık parmaklarındaki keskin tırnaklarıyla ellerime pençe atmaya başladı. O an Selda'yı karşımda buldum. Eliyle kulağından bir şey çıkarır gibi bir işaret yaptı. Silikon kulaklıklarımdan birini çıkardım. Deminden beri bağırıyorum içeriden, duymuyor musun. Ağlatma şu çocuğu. Mosmor olmuş. Şunun haline bak. dedi. Ve çocuğu kangurudan çıkarıp kucağına aldı. Beyefendinin ağlaması bir anda kesildi. Sanki az önce yeri göğü inleten kendisi değilmiş gibi etrafa gülücükler saçıyordu. Ben yemek yiyeceğim, dedim. Ve onları salonda bırakarak mutfağa gittim. Masaya oturdum. Soğuyan balığımı yemeğe başladım. Bir yandan da pedagoji kitaplarından öğrendiklerimi döndürüp duruyordum aklımda İstenmeyen davranış ödüllendirilmez. Ne istiyor. Kucak. Sen ne yapıyorsun. Kucağına alıyorsun. İçerden Selda'nın şarkıları duyuluyordu. Bir de bebeğin gülücüklerle süslediği kahkahaları… Başparmağım, başparmağım. Neredesin. Buradayım. Nasılsın efendim. Teşekkür ederim. Parmak kaç. Parmak kaç. Bir küçücük aslancık varmış. Ormanda ko ko koşar oynarmış. Babası onu çok, çok severmiş. Annesi onu çok, çok severmiş. 211 Yemeğim bitince salona döndüm. Selda, bebeği kanepeye oturtmuştu. Karşısına geçmiş elindeki çıngırakla ritim tutarak şarkı söylüyordu. Bak gördün mü. İlgi istiyor çocuk, dedi. Haklıydı. İlla kucağa almak gerekmiyor, diye de ekledi. Bunu söyledikten kısa süre sonra bebek sıkılmaya başladı. Kralın önünde onu eğlendirmeye çalışan soytarılar gibiydik ve yüce efendimiz bir türlü memnun olmuyordu. Tatminsizdi. Huzursuzluğu şiddetlendikçe gırtlaktan çıkardığı sesler çatallanıyor, bir süre sonra horoz ötüşüne ya da boğazlanan bir tavuğun son nefesini verişine dönüşüyordu. Tükürüğünü yutmuş olacak ki öksürmeye başladı. Önceleri boğazına bir şey kaçtı diye telaşlanır, çocuğu tepetaklak yapar, sözde hayata döndürmeye çalışırdık. Huyunu öğrendiğimizden beri sadece kucaklayıp avutuyor, ne yapıp edip istediğini elde eden bu küçük canavara çaresizlik içinde boyun eğiyorduk. Fena halde bunalmıştım. Selda bebeği kucaklamak için eğildi. Kolundan tuttum. Bırak ağlasın, dedim. Delirdin mi sen. Dik duruyor ya işte. Katılacak çocuk. Ağlamanın işe yaramadığını anlamalı. Daha çok küçük, dedi ve bebeği kucakladı. Tamam annem. Tamam paşam. Tamam kuzum. Tamam oğlum. Bir küçücük aslancık varmış… diye diye avuttu bebeği. Önce öksürüğü kesildi beyefendinin, sonra ağlaması. Fakat 212 bize sinirlenmişti bir kere. Gülmüyordu. Kaşları çatıktı. Belki de içeride bunalmıştı. Selda, bebeği yün şalla sardı ve balkona çıkardı. Volta atmaya başladılar. Boş boş televizyona bakıyordum. Bir anda görüntü gitti. Rüzgâr yine anten kablosunu yerinden oynatmış olmalıydı. Kalkıp koridordaki dolabın çekmecesinden el feneri ve kablo bandı aldım. Ben yukarı çıkıyorum, dedim sinirli sinirli. Dış kapıyı açar açmaz otomatik merdiven ışıkları yandı. Adımlarımı attıkça boşlukta ayak seslerim yankılanıyordu. O kadar bitkindim ki bazen adım attığım dizime elimi yaslayıp destek alıyor ve ancak bu şekilde diğerini kaldırabiliyordum. Yöneticinin kapısından geçerken hareketlerim yavaşladı, istemsiz bir şekilde sessiz olmaya özen gösterdim ve nihayet çatıya açılan demir kapağın bulunduğu kata ulaşıp demir merdivene tırmandım. Kapağın sürgüsü açıktı. Belki de anteni bozulan tek kişi ben değildim. Genelde kimse sürgüyle uğraşmazdı. İşini gören giderdi. Yönetici de demediğini bırakmazdı. Huysuz herif. dedim içimden. Umursamadım. Yağmurun sesini duyabiliyordum. Sertti, hızlıydı. Kapağı davul gibi çalıyordu. Biraz sonra onunla yüzleşecektim. Kapağı ittirdim, açıldı. Tırmanmaya devam ettim ve bombardıman sonrası yeraltındaki sığınaklardan yeryüzüne çıkan insanlar gibi çatıya çıktım. Islanıyordum. Neden şemsiyemi almamıştım ki. El fenerimi yaktım. Zemin, pürüzlü kırmızı bir malzemeyle kaplanmıştı, kiremit yoktu. Rahatça yürüyebiliyordum. Fakat eğim biraz fazlaydı. Adımlarımı dikkatlice atmaya özen gösterdim. Çanak antenlerin bağlandığı bölüme 213 yürüdüm. Onlarcasının içinden bizimkini buldum. Kabloyu kontrol ettim. Tahmin ettiğim gibi yerinden çıkmıştı. El fenerini koltuğumun altına aldım, cebimden bandı çıkardım ve kabloyu yerine takıp üzerine bant çektim. Oynayıp oynamadığını kontrol ettim. Sapasağlamdı. İyice ıslanmıştım. Vakit kaybetmeden kapağın olduğu yere döndüm. Kapağı tuttum. Eğilip delikten içeri girdim. Demir merdivenden aşağı indikçe kapak da benimle birlikte hareket etti ve tencere kapağı gibi tepeme kapandı. Sürgüyü çekmeden oradan ayrıldım. Eve dönünce televizyonu kontrol ettim. Görüntü düzelmişti. O sıra Selda balkon kapısını açıp içeri girdi. Hava değişimi bebeğe iyi gelmiş olacak ki gülümsüyordu. Annesinin de keyfi yerindeydi. Al biraz da, mutfağı toplayayım, dedi ve bebeği bana uzattı. Bırak oraya, dedim. Oğlunu kucağına almayacak mısın. Almayacağım. O sevgi istiyor babası. O ne istediğini bilmiyor. Ağlayarak anlatıyor derdini. Bunu anlatıyor işte. Of. Hiç olmazsa dile gelsin. Bu tartışma böyle uzayıp gidiyordu. Sonunda ben, Alman ekolünden gaddar baba oluyordum o, Amerikan ekolünden pohpohçu anne. Aslında ikimiz de şımarık çocuklardan hoşlanmıyorduk. Alışveriş merkezlerinde istedikleri herhangi bir şey alınmadığı için kendini yerden yere atan, kafasını raflara vuran çocukları gördükçe hem sinirlenir hem üzülürdük. Fakat oğlumuzun sevgisiz büyümesini de istemiyorduk. 214 Aklımız çorba olmuştu. Örneğin kucak, özgüven mi veriyordu yoksa kolaycılığa alıştırıp tersini mi yapıyordu. Dengeyi nasıl kuracaktık. Sırf bu meselede anlaşamadığımız için iki ayrı çocuk doktoruna gidiyorduk. Biri benim tarafımdaydı, diğeri Selda'nın. Ne zaman bu konuda tartışmaya başlasak herkes kendi doktorunu arkasına alır, onun söylediklerinden alıntılar yaparak konuşurdu. Sonra vazgeçtik bu gürültüden. Çocuğunki yetiyordu zaten. Ortak bir noktada buluştuk. Doktorlarımız da aralarında anlaştılar ve bize destek oldular Oğlumuz şu anda kolik adı verilen, sürekli huzursuzluk haliyle belirgin bir dönemden geçiyordu. Henüz tıp, bunun çözümünü bulabilmiş değildi. Aslında yüzyıllardır çözümlenemeyen bir sorunla karşı karşıyaydık. Örneğin Türk Mitolojisi'ne göre şamanlar böyle anlarda davul çalıp dans ederek çocukların ve kadınların koruyucu ruhu Umay'ı yardıma çağrılırlardı. Günümüzde teoloji, dua okumaktan bahsediyordu. İşte sekiz buçuk kiloluk, altmış dört santimlik minicik bir bebeğin bizi düşürdüğü durum buydu. Şunda hemfikirdik Oğlumuz ne sevgisiz olacaktı ne de şımarık. Fakat eğitime başlama yaşı konusunda hâlâ anlaşabilmiş değildik. Kucak yok, dedim. O zaman buraya yatırıyorum. Ama öyle kulaklarını tıkamayacaksın. Bir çıngırak salla, bir şarkı söyle, bir şey yap. Günah bu çocuğa, dedi ve mutfağa gitti Selda. Bebek, hemen yanımda kanepede yatıyordu. Ellerini bana doğru uzatıp sevimli sevimli gülücükler saçarak, Al beni kucağına, diyordu. Almadım. Çıngırakla ritim tutarak buz gibi bir ses tonuyla şarkı söyledim. Buna rağmen sevinç çığlıklarıyla beni dinledi. Bir anda yumuşadım. Uzanıp burnunu öptüm. Mayalanmış hamur kokan tenini içime çektim. Coşkusu giderek arttı. Küçük bir kuş gibi çırpınıyor, bunu 215 yaparken tırnaklarını nereme denk getirirse geçirip etimi yırtıyordu. Burnum, göz kapaklarım, boynum hep çiziklerle doluydu. Biri kabuk bağlayıp geçmeye yüz tutunca yenisini çiziyordu. Tabii, ağlamasıyla kıyaslanınca bu çiziklerin hiçbir önemi yoktu. Hatta işlerin yolunda gittiğini düşünüp rahatlayabilirdim. Fazla mı iyimserdim. Çok sürmedi. Yine sıkılma belirtileri göstermeye, ıkınma sesleri çıkarmaya başladı. Hemen bir çözüm bulmalıydım yoksa ağlama nöbeti başlayacak ve bizi en başa döndürecekti. Önce temel ihtiyaçlarını gözden geçirdim Altı temizdi, pişiği yoktu. Saate baktım. Sekizi gösteriyordu. Acıkmış olabilirdi. Ayrıca uykusu geldiğinde yanakları ve gözlerinin altı kızarır, yumruklarıyla gözlerini ovuşturuyor ve mızmızlanırdı. Evet. Tam da düşündüğüm gibiydi. Şansımız varsa emerken uyuyacaktı. Selda'yı çağırdım. Bebeği emzirmeye başladı. İştahı yerindeydi fakat yutkunma seslerine karışan mızıklamalar hiç eksik oluyordu. Boncuk boncuk terledik. Uyumadı. Bebeği çarşafa yatırdık. Çarşafı iki ucundan tutup kaldırarak hamak haline getirdik. Beyefendi, duvara asılan hamağa uyuduktan sonra yatıyor, gözlerini kapatmadan önce ikimizi de bu şekilde yanında görmek istiyordu.