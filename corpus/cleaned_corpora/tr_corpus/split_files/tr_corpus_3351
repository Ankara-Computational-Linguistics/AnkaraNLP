saygı duyan, gerçek sevgiyi arayan ve edebiyatla sanatı iç dünyalarının yansıyışı olarak kullanan bu karakterler aracılığıyla; kişinin kendini ifade etmede, edebiyat ve sanatın ne kadar önemli olduğunu bir kez daha hatırlamaktayız. Ayrıca Sabahattin Ali’nin “Beni en güzel günümde /Sebepsiz bir keder alır/Bütün ömrümün beynimde/Acı bir tortusu kalır” dizeleriyle başlayıp “Ne bir dost, ne bir sevgili/Dünyadan uzak bir deli/Beni sarar melankoli:/Kafamın içerisi ölür” ile biten Melankoli isimli şiirinde de, sanki Raif Efendi’nin ve hatta yazarın baştan sona bütün hayatını özetleyen bu edebi yansıyışı görebilmekteyiz. Farklı kuşakların, geçmiş ve tecrübeleriyle aynı zaman diliminde buluşarak, birbirlerinin hayatına dokunuşunu okuduğumuz eserde; kişisel özelliklerimizin, kendimiz ve dış dünya tarafından nasıl algınabileceğini ve bu algılamanın, toplumdaki yerimizi nasıl etkileyebileceğini bulurken, aynı zamanda önyargılı yaklaşımların bizleri, bir çok hayatı anlamamaya iterek, birbirimizi nasıl ötekileştirebileceğimizi de görmekteyiz. Elbette hüzünlü bir aşk hikayesinin yüreğimizde bırakacağı izi yok varsayamayız. Bununla birlikte beni en çok etkileyen konular; değişik özellik ve niteliklere sahip insanların yalnızlığı, çaresizliği, kendilerini var edebilmek için geliştirdikleri savunma mekanizmaları ve en önemlisi hem kendilerine, hem de çevrelerine yabancılaşmaları olmuştur. Kadın ve erkeğin gözünden gerek bireysel, gerekse toplumsal yabancılaşmanın her türlü boyutunu iliklerimize kadar hissettiren eser, 1900’lerden bugüne değin, ülkemizde, bu konularda nelerin değişip değişmediğini de ayrıca düşündürmektedir. Hikayedeki ana karakterlerin, kendilerini anlatabilmekle ilgili yaşadığı iç çatışmalar sonucu oluşan yalnızlaşmanın benzerlerini, sanırım kendi hayatlarımızda da sıklıkla görebiliriz. Kendimizi anlatabilmekle ilgili zorluklarımızın, özgüvenimizi çökerterek gücümüze, yeteneklerimize ve daha derinlerde de ruhumuza yabancılaşmaya yol açacağı görüşündeyim. Bence insan, karakteri ve yaşayışı nedeniyle; bulunduğu ortamlarda teklik algısına sahip ise, elbette giderek daha içe dönecek ve yalnızlaşacaktır. Bazen sevgisi ve paylaşımlarıyla, çevremizde olan bir tek kişi bile bizi bu durumdan çıkararak yaşama bağlayabilecek, ama gitmesiyle de bizi, yeni ve daha derin bir çöküşe çekebilecektir. Bu nedenle Raif ve Maria’ nın aşkı; sadece sevgiyi değil, aynı zamanda birbirimizi var etmeyi de işlemektedir. Ayrıca, onların aşkında; eğer varlığımızı saplantı düzeyinde yalnız bir özneyle ilişkilendirirsek, yok oluşa nasıl sürüklenebileceğimizi de görmekteyiz. Ön yargılarımızın bizi çıkmaza sokarak hatalar yapmaya itebileceğini, gene Maria ve Raif’in aşk ilişkisindeki sancılı ve acı deneyimlerin detaylarında bulmaktayız. Bununla birlikte; Genç Erkeğin Raif Efendi’ye ilişkin bir gözlemini içeren, “… en basit bir beşer tecessüsü ile bu meçhul alemi merak etsek, belki hiç ummadığımız şeyler görmemiz, beklemediğimiz zenginliklerle karşılamamız mümkün olur.”(s.11) cümlesindeki çıkarımdan esinlenerek; çevremizdeki kişiler ve onların yaşamlarına ön yargılı yaklaşarak, birbirimize karşı ne kadar duyarsızlaşabileceğimizi bir kez daha düşünmeliyiz. Kişinin dış görünüşü, yaptığı iş, bulunduğu statü ve eğitim düzeyi gibi bazı faktörler, o kişi hakkında her zaman doğru bilgiyi vermeyebilir. Sadece bu kriterlere bakarak birini tanımaya değer görüp görmemek, bizi yaşamı yorumlamakta ve anlamakta eksik kılabilir. Bu eksiklikse, değerlerimizi ve önceliklerimizi doğru yönetememize neden olurken, kimliğimizin olgunlaşmasını da engelleyebilir. Kadın ve erkek olma durumumuz ise, hem kendi cinsimizi hem de karşı cinsi algılama farklılıkları açısından, kimliklerimizin yorumlanmasında ayrı bir öneme sahiptir. Kadınla erkeğe biçilen sosyal davranış rolleri ve toplumsal önyargılar nedeniyle, sessiz-içe dönük Raif Efendiyle, sert-dışa dönük Maria Puder karakterleri hakkında çevrelerinin yaptığı, “kız gibi erkek” veya “erkek gibi kadın” tanımlamaları, ötekileştirmenin cinsiyet üzerinden yapılan bir başka boyutunu bizlere sunmaktadır. Kadın-erkek tutumlarına sadece geleneksel ve kalıplaşmış değer yargılarıyla bakılması, aile içinde kimlik çatışmalarına da neden olabilir. Bence, kişilerin doğru davranış ve niteliklerini, cinsiyet kavramı üzerinden ölçmemeliyiz. Çünkü bu durumun, cinsiyet ayrımcılığını daha da belirginleştirerek, kadına ve cinsel tercihi farklı olan bireylere karşı uygulanan şiddeti her geçen gün artırdığını gözlemlemekteyiz. Yabancılaşmanın getirdiği şiddeti bir çok açıdan ele alan romanda; babası Yahudi ve annesi Alman olan Maria Puder’in kendini bir dine ait hissetmemesi ve yaşadığı hiç bir yere kendini sığdıramaması, bana savaş yılları ve sonrasında insanlığın yaşadığı ötekileşme ve ötekileştirmenin dramını hatırlatmıştır. Zannımca , Sabahattin Ali’nin hazin ve aydınlığa ulaşmamış ölüm şekli de, bu dramın demokrasi kültürünün yerleştirilmeye çalışıldığı ülkemizde hangi boyutta olduğunu gözler önüne sermektedir. Geçmişten günümüze inanç farklılıklarının yol açtığı savaşlar, insanların haklarını ellerinden alarak bir şekilde, kini topluma ekmekte ve insanlık barışının gelişimini engelleyerek, toplumsal varoluşu da tehdit etmektedir. Bir diğer tehdidi ise, sosyal medya sayesinde tanık olduğumuz ilişkilerin içeriğinde görmekteyiz. Raif ve Maria aşkının yaşandığı dönemdeki ulaşım ve iletişim imkanlarının sınırlılığı nedeniyle oluşan yanlış anlamalar, çatışmalar ve aile parçalanmaları; bilişim çağında olduğumuz bu zamanda da, sanal iletişim şeklinin yanlış kullanılmasıyla karşımıza çıkmaktadır. Bana göre bireylerin, sahip olmadıkları niteliklere sahipmişcesine kendilerini sundukları sosyal medyada beğeni ve onay görmeleri nedeniyle geliştirdikleri gerçek olmayan ama onları mutlu eden ruh hallerinden kopmamak için gösterdikleri tutumlar, bu sefer ise onların toplumdan daha da uzaklaşarak kimliklerine yabancılaşmalarıyla sonuçlanmaktadır. Bir başka deyişle; yabancılaşma, koşullardan bağımsız olarak, renk ve doku değiştirse de hükmünü sürdürecektir diyebiliriz. Yazar tarafından yabancılaşmanın hem kişisel, hem de toplumsal boyutlarının bu kadar güzel anlatılmasıysa; ancak, düşünceleri ve yazıları nedeniyle hapis yatmış, takip edilmiş ve özgürlüğünün elinden tekrar alınabileceği endişesiyle yaşamış bir insan olması gerçekliği ile açıklanabilir. Toplumu oluşturan her bireyin, her türlü özelliğiyle tanınmaya değer olduğunu düşünmekteyim. İnsanların yaşam öykülerindeki, yarım kalmış aşklar, yası bitmemiş kayıplar, çekilmiş acılar ve edinilmiş korkular bizler için birer tecrübe demektir. Bireylerde iz bırakan bu öğretici anıların paylaşılmasıyla oluşan gücün; insanlığın kendisini var etme sürecinde beslendiği en önemli kaynak olarak, onları birbirine bağlayacağına dair olan inancımı, eserdeki “yanımda ağzını açmadan yürüyen, karşımda ses çıkarmadan çalışan bu adamdan, ne öğrendiğimi iyice bilmediğim halde, bana senelerce ders veren birinden öğrenebileceğimden çok daha fazla şeyler öğrendiğime eminim”(s.34) cümlelerinin etkili ve vurgulu anlatımında da bulmaktayız. SENİ HATIRLAMIYORUM SEVGİLİM, SENİ TANIMIYORUM Sayfalarca beni yazmış. Hep beni izlemiş, hep beni severmiş o; ve tek bir gecede oturup sayfalarca beni yazmış. Enteresan aslında, şu an pek de bir şey hissetmiyor gibiyim. Gerçekliğine inanmadığımdan değil, bu kadının ve elimde tuttuğum sayfaların gerçekliğine inanıyorum; daha çok şaşkınlığım bir şey hissetmeme, yapmama engel oluyor sanki, paralize olmuş gibiyim. Yani, evet hayal meyal kırmızı elbiseli güzel bir kadın hatırlıyorum, binbir renkli elbiselerin içinde bambaşka güzel kadınları hatırladığım gibi ama; o tarif ettiği utangaç bir hayranlıkla bana bakan küçük kızı da hatırlıyorum; ama yine, öyle bir sürü kızlar ve oğlanlar hatırlıyorum! Yani aslında hiçbirini hatırlamıyorum, sanki sadece güzel kadınlar ve utangaç çocuklar birer nesne olarak var oluyorlar kafamın içinde ve asla özel birine indirgenemiyorlar. Hiçbir insanın bir şeyi olmaya çabalamadım daha önce ve hiçbir insanın bir şeyim olmasına izin vermedim; bir insanın her şeyi olabilme ihtimalime nasıl bir tepki vermem beklenebilir ki? Aslında tanışmışız anlattıklarına göre; ama tabiri de doğru, asla tanışmamışız. Onu özel bir insan, bana karşı çok büyük hislere sahip biri olarak nitelendirmemişim hiç ve bu yüzden onu tanımamışım farz ediyor beni; benim sevgilim sıfatı onun her şeyi, kendisine ve hayatına iliştirdiği tek rütbe olduğu için. Peki ya o çocuk? Ne doğarken ne de ölürken haberimin olduğu bir çocuğum varmış. Sanırım sinirli hissetmiyorum haberim olmadığı için; çünkü yine haklı benim hakkımda: Önce reddederdim o bebeği ve sonra kabullenip mutsuz olurdum. Kabullenirdim ve kendi bebeğim beni mutsuz ederdi, neşemi, vurdumduymazlığımı alır, bana büyük bir sorumluluk verirdi; oysa ben asla bir insandan sorumlu olmak istemezdim. Tanrım, şimdi farkına varıyorum, hiçbir insanı ciddiye almadım ben. Tıpkı dediği gibi onun, yalnızca yazmaya gelince bir şeyleri önemsemeye başlarım, nasıl da sertleştiririm kendimi, nasıl da derinlemesine düşünürüm her bir imgenin üstüne. İnsanlarsa çok daha basittir benim için. Bahsedecekleri konular ve benim vereceğim dönüt bir şablon gibi kafamda kazılıdır, her seferinde aynı rolü, üstelik gerçekten de keyifle ve kibarca oynarım. Kim bilir, belki de bir çocuk sahibi olmak istemememin nedenlerinden biri de küçücük bir insanla kurulabilecek iletişimin varyasyonlarının şablonlarımda olmamasıdır; korkutuyordur belki beni, ezberlerimin dışında çıkmak. Peki cidden ondan nefret eder miydim bu çocuk için? Bana neler hissettirdi, beni ne kadar şaşırttı ya da ne kadar cezbetti hatırlamıyorum. Komik, gerçekten hatırlamıyorum ve şu anda onu bana böylesine büyük bir sorumluluk yükleyen kadın olarak karşımda düşünmem çok zor. Gerçi bütün bunların ne önemi var ki? Herhangi bir insanın bana hissettirdiği şeyler, benim onlara karşı nasıl bir pozisyon alacağımı zerre kadar etkilemiyor gibi. Güçlü duyuluyor; fakat bayağı da acımasız bir duruş aslında: Kimseyi önemsemiyorum ben. Bir dakika ama, üstüme çok geliyorum. Kimseyi önemsemiyorum ve aksini de iddia etmedim ki hiç. Ne gözüne girmeye çalıştım, ne de zorladım onu. Pis ve nefret dolu bir ortamda büyüyen, sevgiyi arayan, ufkunu açacak en ufak bir umuda kul köle olacak bir çocuk… Ve muhtemelen kronik mutsuz, tekinsiz bir ruh ve yaratıcı, hatta inanılmaz zeki bir kafa. Şu yazdıklarına bak: 15 yıl öncesinde girdiği bir evin eşyalarını, ilk düşlerini ve arkadaşlarıyla ettiği sohbetleri hatırlıyor; sayısız gün aynı kapı deliğinden görmeye çalışmış beni, sayısız gün hayal kırıklığına uğramış ve sayısız kere takıntısını sürdürecek bir şeyler bulmayı başarmış yine de. Deliymiş o. Evet son derece bariz, başka açıklaması da yok bütün bunların. Bir deli. Kapalı dünyasından zavallı bir insancık. Tanrı bilir, ben olmasam başka birisini takıntı haline getirir, her gece o başkasını düşler, ona ulaşamaz, ulaşamadıkça düşlerini daha da istila etmesine izin verirdi. Kendimi daha iyi analiz edebiliyorum şu an: şaşkınlık ve arzu ettiğimden çok daha büyük bir oyunun başrolü olmanın getirdiği tedirginliği duyumsuyorum sadece içimde; ama bu oyunu ben yazmadım ve suç asla benim değil. Daha rahatım. Rahatlamış hissediyorum şu anda, zavallı kadın, kalitesiz bir hayat yaşayıp hayal kırıklığı içinde can vermiş; oysa benim hayatım… Daha mutluydum ve mutluyum, sanırım. Şey, hatırlamıyorum aslında. Ben hiçbir şey hatırlamıyorum. 41 yaşındayım ve hatırlanmaya değer hiçbir şey biriktirmemişim. Fark ediyorum. Allı Pullu Bir Balon Gibi/ Nevin Ece Akkaya Aylan Kurdi, Bodrum’un kıyılarına tıpkı bir yosun misali vurduğunda herkesin yüreğini dağlayan o meşhur tablo çıkıyor. Haberlerde, Aylan ve tıpkı onun gibi berrak sularda can veren abisinin kocaman gülen pozlarını da hemen o trajedinin yanına iliştiriyorlar. O fotoğrafa baktığınızda sanırsınız ki savaş diye bir gerçek yok, silahlar, patlayan bombalar… Bunların hiçbiri sanki var olmamış. Güzel gülen iki kardeş var o fotoğrafta, şimdi hayatta olmayan. Keşke o fotoğrafı, tüm insanlık benim gibi görebilseydi. İşin içine din, dil, ırk karışmasaydı. O çocukların ölümü bile evlerinde sıcacık oturma şansına sahip olan herkes için utanç kaynağı olmalıydı. Ama maalesef gitmek için tonlarca prosedürle boğuştuğumuz Avrupa ülkelerinin bu konudaki acımasız yorumlarını dehşetle okudum. İşte yorumların en korkunç yansımalarından biri de Fransa’nın ünlü karikatür dergilerinden Charlie Hebdo’ nun Aylan karikatürüydü. Hayatımda ilk defa Fransızca bilmediğim için inanılmaz mutlu oldum. Aşırı ırkçı Riss Laurent Sourisseau “Aylan büyüseydi ne olurdu?” diye sormuş. Aylan dalgaların arasında can vermeseymiş, Almanya’da tacizci göçmenlerden biri olurmuş şeklinde de yanıtlamış. Benim anlamadığım, nasıl bir vicdanla bu öngörüde bulunmuş ve nasıl bir çocuğun ölümünü bu denli alaya almış. Her şeyi geçtim ölüme saygı duymalıydı ki mevzu bahis sıradan bir ölüm değil, savaştan kaçan, küçücük bir çocuğun ölümü. Gerçi ölüm ölümdür. Ha altmış beş yaşında dede ha kundaktaki bebek, her türlü insan hüzünleniyor bir hayatın bitişine. Ama yine de bir çocuğun ölümü daha derinden etkiliyor beni. Aziz Nesin de bana bu konuda katılıyor olmalı ki o beni her seferinde düşündüren ve duygulandıran dizeleri yazmış. “Öyle bir ölsem Öyle bir ölsem çocuklar Size hiç ölüm kalmasa” Benim içimden geçenler de tam olarak böyle. Fransız karikatüristin gördüğü; geleceğin tacizcisi, Müslüman, Suriyeli bir bebek, bense; daha okula gitmeden beş dakika fazladan uyumak isteyememiş, top oynarken dizini yaralayamamış, hiç âşık olup mektuplar yazamamış bir çocuğu görüyorum. Evinde huzurlu, mutlu büyüyen bebekler kadar şanslı olamadığından zulmün kıyısına vurduğunda hepimizin acizliğini bir kez daha yüzümüze çarpıyor Aylan. Kendisinden geriye tonlarca anı kalabilirken küçücük bedeni kalmış bir savaş mağduruydu o. Ona bu dünyayı daha iyi bir yer yapacak bir şans verilmedi. Bitmek tükenmek bilmeyen hırslar, masum insanların kanına susayan katiller çocukların hayatını ellerinden alıyor, biz de kös kös oturup bu katliamı izliyoruz, çaresiz. Gazeteler boy boy “kıyıya vuran insanlık” başlığıyla sundukları haberler bizim de bu resmin hangi parçasındayız gösteriyor. Birilerinin evlatları kanlı politikalara kurban gidiyor, hem de hiçbir insanın seçemediği ideolojik kökeni yüzünden. Siyasi boyutunu yorumlayacak kadar bilgim ve ilgim olmamakla beraber bize bunun yapılmasına nasıl izin veriyoruz? Bu dünyanın mirasçılarını zalimce katledenlere karşı sesimizi çıkaramıyoruz. İçimiz yanıyor, boğazımızda kocaman bir yumrukla geziyoruz. Barış çığlıklarımız, sesimiz duyulmuyor gözüne perde inmiş katiller tarafından. Hâlbuki ne güzel olurdu hepimiz Nazım Hikmet’e kulak verseydik. “Dünyayı verelim çocuklara hiç değilse bir günlüğüne allı pullu bir balon gibi verelim oynasınlar… Bir günlük de olsa öğrensin dünya arkadaşlığı”. Onlar İngiliz, Yahudi, Müslüman, Suriyeli, Türk, Kürt değiller, sadece çocuklar. Nereden bilsinler ki tüm bu ideolojik farklılıkların kurbanları olduklarını? Yaşadığımız dünyanın bu gerçeğini kabullenmiyorum ben. Çocuklar evlerinde ailelerinin yanında huzurla büyüyecekler, okula gidecekler, sokakta hava kararıncaya kadar oynayacaklar, işleri olacak, kendi ailelerini kuracaklar. Bu nasıl olur inanın ben de bilmiyorum. Tek bildiğim artık daha başlamadan sönen hayatlar görmek istemiyorum. Bir günlüğüne de olsa dünyayı çocuklara vermek istiyorum ki bize arkadaşlığı, kardeşliği, barışı öğretsinler. BİLGE TUĞÇE YAZGAN21600819SİHİRLİ OTOBÜSGerçeklik ne zaman başlıyor, kayboldukça mı yoksa içinde kendini buldukça mı? Kendini bulmak için kaybolan bir adamın yolculuğunu anlatıyor “Into the Wild” ﬁlmi, günlük çılgınlıklarımızın törpülediği özü keşfetmenin çarpık bir hikayesi. İnsanlığımız teker teker tamamlamaya çalıştığımız ve her yanlışımızda başa sardığımız yıpranmış bir ﬁlm senaryosu gibi, farklı parçaları birleştirmeye çalışıyoruz. Yavaş yavaş tuğlalarla örülen bir toplum için ilk insandan bu yana hepimiz ufak parçalar koyuyoruz üst üste, gökyüzüne ulaşmaya çalışıyoruz. Bize unutulmaz ve benzersiz gelen ama insanlık tarihinde ufak çakıl taşları olan hayatlarımızla özgürlüğe, o dipsiz maviliğe uzanmaya çalışırken tuğlaların merdivenlerden ziyade duvarlara dönüştüğünü fark edemiyoruz. Gittikçe derinleşen bir karanlık yaratıyoruz, sosyal düzenler oluşturmak adına duvarlarımızı daha da çok besliyoruz, koyduğumuz ahlak kurallarının içinde asıl benliğimizi unutuyoruz. Ulaşmamız gereken hedeﬂerimiz, tamamlamamız gereken ödevlerimiz var: güzel bir iş, bir eş, birkaç çocuk… Masallardaki mutlu sonları yaratmaya çalışırken sürekli an’ı erteliyoruz. Hedeﬂerimiz, hayallerimiz, hayattan beklentilerimiz… Öyle çok korkuyoruz ki kendi sıkıcı yaşantımızdan başka pencereler de olabileceğini görmekten, tüm farklılıklara çılgınlık diyoruz. Hayatın gerçekleri bunlardan oluşmuyor, hem iyi para kazanacağımız bir işimiz olmadan nasıl mutlu olabiliriz ki? Hayallerimizin peşinden koşmaktan korkar hale geldiğimiz ve duygusuzluktan başka her şeyi dışladığımız bir dünya yarattık, mutlu olmadığımızı o kadar itiraf edemiyoruz ki gerçekliğin bu ördüğümüz duvarların ötesinde olduğunu kabul edemiyoruz. Sahip olduklarımızı değil olamadıklarımızı mutluluk olarak görmeye başladığımızdan beri hep bir arayış yanılgısındayız. Ne kendimizden ne de şimdiye kadar başardıklarımızdan tatmin olabiliyoruz, bitiş çizgisinin nerede olduğunu bilmediğimiz bir yarışta sürekli dizlerimizi kanatıyoruz. Neden durup soluklanamıyoruz, neden bu kadar korkuyoruz? Bu hayatın kovalamaca mı yoksa kaçış mı olduğunu çözemeden değersizleştirdiğimiz nefeslerimiz son buluyor, anlam katamadan kendimize yok oluyoruz. Doğduğum andan itibaren, kendi düşüncelerimin nasıl şekillendiğini hatırladığım andan itibaren bana biçilen bir rol olduğunun bilincindeydim. Eğitimci bir ailenin çocuğuydum, bana neyin doğru neyin yanlış olduğu öğretilmişti. Yapılması gerekenler ve yapılamayanlar vardı, iki keskin çizgi, çitlerin dışı tehlikelerle doluydu. Kendi düşüncelerimin nasıl şekillendiği hatırladığım andan itibaren duygusal baskıları kaldıramadığımın bilincindeydim. Küçükken kimse size sorunlarınızın üstüne gitmeniz gerektiğini öğretmiyor, kimse sorunlarınızın olabileceği kadar büyük olduğunuzu düşünmüyor çünkü, gerçeklikten kaçış da bundan sonra geliyor. Toplumun bana çektiği çitlerden kurtulabilmek için ben de kendime ait küçük sınırlar çizdim; kendi huzurlu mezarlığım, duygularımı ve düşüncelerimi kendimden bile sakladığım ufak bir cehennem. Tamam, şu an abarttığım kadar değil her şey, ama sınırlar konusunda dürüsttüm. Hayatın bir oyun olduğu düşüncesine bazen öyle kaptırıyorum ki kendimi, normalimi unutuyorum. Güzel, gülümseyen bir yüzün arkasında yatan yalanlarım bazen kendimi bile ürkütüyor. Into the Wild ﬁlminde de Christopher kendi sınırlarını aşabilmek, içindeki Alex’i bulabilmek için bir yolculuğa çıktı. Ben gerçek dünyanın içimizde olduğunu ve onu keşfetmek isteyenlerin ya kendinde ya da yollarda yolculuğa çıkması gerektiğine inanırım. Mühim olan mekân değil, mekânların dışındaki özü keşfedebilmek. Chris’in kendini keşﬁ ise daha çok kendi sınırlarını zorlamak üzerineydi. Gerçek özgürlüğü sürekli daha çok kazanmak için kurduğumuz sistemin içinde bulabileceğimize inanmıyordu. Ve haklıydı da, sahte gülüşlerle ve hayallerle süslediğimiz bir hayatın içinde ne kadar özgür olabiliriz ki? Ne düşüncelerimizi özgür bırakabiliyoruz ne de içimizdeki deliyi. Kandırmacalardan oluşan renk körü hayatlar yaşıyoruz. Kendimizi kabulden uzaklaştıkça etrafımızdakilerin zihinlerine sığınıyoruz. Bazen de tıpkı Chris gibi kötü anılardan, kötü taraﬂarımızdan öylesine korkuyoruz ki bir anda çekip gidiyoruz. Kayboluyoruz, bazen hep kayıp oluyoruz, nefesimiz kesilinceye kadar koşuyoruz. Bazen de tıpkı Chris gibi sihirli bir otobüsün içinde, kimsesiz, kendi soğukluğumuzla yüzleşiyoruz. Burak Mantıcı21201124section 59BATILILAŞMAK(!)Dersim bugün erken bitmiş kantine gidiyorum arkadaşlarla buluşmaya. Klasik muhabbetlerimizi yapıp, çayımız içeçeğiz.Geçiyoruz, arkalarda kalmış masalardan birine oturuyoruz. Gerek bizim masadaki gerekse diğer masalardaki sohbete kulak veriyorum.Belki Bilkent'te okumanın belki de üniversiteye gitmenin verdiği özgüvenle olsa gerek insanlar konuşmalarında sık sık ingilizce ya da başka dillerden geçmiş kelimeler kullanıyorlar. Daha da garibi diğer insanlar bu insanları hayranlıkla dinliyorlar.Öyle bir duruma gelmişiz ki "gardaşım" diyen birisine yabani gözle bakarken sözcüklerinin arasında havalı bir şekilde "ne kadar ironik" diyen birini çağdaş ve modern biri olarak tanımlıyoruz.Yaşadığımız toplum bu değişime (özentiliğe)o kadar açık ki türk kahvesinin adetlerini ya da yapılışını bilmeyen insanlar "white cholocate moccanın" içeriğini a dan z ye sayabilecek kapasitedeler.Ve bu durumdan toplum memnun olsa gerek şikayet eden birilerini görmek şurda kalsın şikayet edeceklere bile yobaz gözüyle bakılıyor. Felatun Bey ve Rakım Efendi bu durumu ve sonumuzun nasıl olacağını bizlere gösteriyor. Umarım sonumuz Eflatun Bey gibi olmadan bu durumun farkına varıp birşeyler yapabiliriz.Yoksa hayatımız insanların kıyafetlerine bakarak kimliklerini çıkarmaktan ibaret olacak.İnsanların modernliğini eğitim düzeylerinden ya da hayata bakışlarındaki olgunluk ve açık görüşlülükten değil de konuşmalarındaki anlaşılmazlıklarından (ne kadar bilinmeyen kelime kullanmasından) ,kıyafetlerinin ne kadar moda çizgisinde olduklarından ya da yedikleri yemeklerin isimlerinden anlayacağız.Halbuki Eflatun Bey gibi günlerimizi terzi ve ayakkabıcıları dolaşmakla değil de Rakım Efendi gibi görevimizin başında geçirmek, boş zamanlarımızı eğlence için değil de kendi eğitimimiz için alnımızın teriyle çalışmak bizi çağdaş yapacaktır.Babadan kalan parayla modern olunmadığı gibi o parayla alınan kıyafetlerde bizi modern göstermeyecektir aynı Eflatun Bey'e olduğu gibi.Atalarımız boşuna söylememiş "eşeğe altın semer vursan eşek yine eşek"(afedersiniz) diye.Yani istediğimiz kadar modern görünüme(!) sahip olalım düşüncelerimizi değiştirmediğimiz sürece onlar bizi ele vereceklerdir.Bazen merak ediyorum insanlar neden bu kadar meraklı özenmeye.Yani kendi kültürün varken neden başka bir kültüre özen gösterirsin ki ? Ya da düşünceleri anlatabilecek bir dile sahipken neden başka dillerden kelimeler kullanırsın? Havalı olmak, farklı olmak kısacası kendini beğendirmek için herşeyi yapmak bunlar galiba soruların cevapları.Yani sırf beğenilmek içinEflatun Bey gibi çat pat bildiğin bir ingilizce ya da fransızcayla eğlence mekanlarını gezip oralardakendini rezil etmek ne diye? Cebinde ki parayı da bu eğlencelerde çar çur edip gerisin geriye dönmekte var hayatta.Rakım Efendi gibi işine odaklanıp sadece kazandığı parayı hakketmek varken, yeri geldiğinde ölçüsünde eğlenmek varken hayatın tadını çıkararak gerektiği gibi yaşamak varken neden bu abartı? Eflatun Beyin babasından kalan mirası italyan bir kadınla har vurup harman savurmasındansa Rakım Efendinin Canan'ı yanına alıp onu eğitmesi beraber birşeyler yapması, vakit geçirmesi bunları yaparken çok bir paraya ihtiyaç duymaması daha güzel ve mantıklıdeğil mi ? Eflatun Bey bunları özenerek yaparken, Rakım Efendinin kişiliğinden ödün vermemesi, bildiklerini abartmaması ve asla geçmişinden vazgeçmemesi aradaki farkı ortaya çıkarıyor. Günümüzde de Eflatun Bey gibi adamlar çok fazla malesef.Yabancı marka özentisi insanlar, yediklerinin kendilerini çağdaş yapacağını düşünen insanlar sarmış dört bir yanı.Daha doğru düzgünTürkçeyi bilmeyen insanlar edebiyatçı edasıyla yabancı sözcükleri cümlelerinin arasına serpiştiriyorlar.Bizlerde ağızlarımızı ayırıp onları dinleyip beğeniyoruz.Belki de bu yüzden böyle insanlar peydah oluyorlar.Dinlendiklerini beğenildiklerini bildiklerinden dolayı.Gün gelip beğenilmediklerinde, foyaları ortaya çıktığında ya da Eflatun Bey gibi paralarını bir kadınla bitirdiklerinde durumu anlayıp zaten layık olmadıkları bu memleketten gidecek yer arayacaklar. Aynı Eflatun Beyin İstanbul'u utana sıkıla terk edişi gibi.Bu sırada Rakım Efendi gibi olanlar geçmişini bilen insanlar,benliklerini unutmayan insanlar varoluşlarını sürdürecekler. DİKKAT! BU YAZI NOKTALI VİRGÜLLE BİTİYOR Noktalı Virgülle Biten Bir Kitap mı? O nasıl oluyor ki? Kitap dediğin noktayla biter, hadi biraz daha zorlasak belki üç nokta. Noktalı virgül de nerden çıktı ki şimdi? Evet, kitabı okumadan önce benim de kafamın etrafında bu sorular uçuşuyordu, tıpkı sizin gibi. Noktalı virgülle de kitap bitebiliyormuş demek. Kullanacak noktası kalmayınca Batıkan Köse Noktalı Virgülle Biten Bir Kitap isimli öykü kitabını noktalı virgülle bitirivermiş. Çok da güzel olmuş aslında. Aslında ilk başta saçma bulmuştum kitabı, özellikle arkasındaki yazıyı okuduktan sonra. Hatta kendi kendime dedim ki “Sınavda öykü yazmamı isteseler ve ben de böyle bir öykü yazsam kesin sıfır alırdım.” Ama nedense yine de canım kitabı okumak istedi. Tabii sonra anladım ki zaten yazamazmışım ben böylesini. Meğer ne ustalıkla işlenmiş bu saçma ve bağlantısız görünen kelime grupları. Okurken büyülendim desem yalan olmaz çünkü Köse’nin anlatım tarzı o kadar özgün ve alışılmışın dışında ki etkilenmemek elde değil. Zaten bence kitabı bu kadar akıcı yapan alışılmışın dışında bir tarzda yazılması. Kitaptaki her bir kelime sanki dünyalarca şey anlatıyor gibi. Kısacık bir öyküyü okuyunca bile sayfalar dolusu, sürükleyici bir romanı bitirmişçesine bir oh çekiyor insan. Küçük kelimelere büyük dünyalar sığdırmak, basit görünümlü derin öyküler yazmak gerçekten büyük bir başarı. Yani Batıkan Köse tam bir kelime sarrafı. Köse; kelimeleri büyük bir ustalıkla işlemekle kalmamış, aynı zamanda öykülerinde mizahi bir tona da yer vermiş. Hayatımda ilk defa öykü okurken bu kadar güldüm diyebilirim. Hatta istisnasız her öykü beni güldürmeyi başardı. Hem güldürdü hem de düşündürdü. “Güldürürken düşündürdü” ifadesi aklıma fıkraları getirdi birden, özelikle Nasrettin Hoca fıkralarını. Ama bu öyküler kesinlikle fıkra gibi değil. Daha farklı bir havası var. Sanki amaçları insanları güldürmekten çok düşündürmek, insanlara “ağlanacak halimize gülüyoruz” dedirtmek. Ayrıca Köse’nin öykülerinde sıradan bir öyküde göremeyeceğiniz türde birçok karakter var. Çorabı kaçan klaketçi kızdan, espri kaçakçılığından tutuklanan komedyene; el öpmeye kendi klonunu gönderen yeniyetmelerden, ikinci köprüde intihar sırası bekleyen memura kadar hepsi birbirinden ilginç ve komik karakterler. Aslında biraz düşününce anlıyor insan bu karakterlerin hepsinin günlük hayatta karşımıza çıkabilecek insan tipleri olduğunu. Karakterler kadar dikkatimi çeken bir şey daha var öykülerde. Köse’nin öykülerinin genelinde çağrışımlar oldukça fazla kullanılmış. Hatta bence cümleleri birbirine bağlayan ve cümleler arası geçişleri sağlayan noktalama işaretleri değil, çağrışımlar. Bu durum bana lisedeyken okuduğum bir kitabı hatırlattı açıkçası. Marquez’in Kırmızı Pazartesi isimli kitabı. Her iki kitapta da sembolik anlatım ve büyülü gerçekçilik olduğundan ilk okumaya başlayınca saçma gelebiliyor anlatılanlar. Tıpkı Köse’nin öykü kitabında olduğu gibi Kırmızı Pazartesi’nin de çok sıkıcı bir kitap olduğunu düşünmüştüm. Ancak derste işlediğimiz bir kitap olduğu için okumak zorundaydım. Sonra ne mi oldu? Kırmızı Pazartesi de Noktalı Virgülle Biten Bir Kitap gibi favori kitaplarım arasında yerini aldı tabii ki. Bu arada noktalı virgülün kitaptaki gerçek anlamını tam olarak çözemedim. Acaba yazar öykülerin sonunu açık bıraktığını mı anlatmaya çalışıyor; yoksa noktalı virgülün öykülere sadece bir son değil aynı zamanda yeni bir başlangıç getirdiğini, yeni öykülere kapı açtığını mı göstermeye çalışıyor tam anlamadım. Sanırım hepsini birden yapıyor… Öyle mi acaba? Kim bilir? Belki de kitaptaki noktalı virgül imgesini anlamak için kitap sanki biraz kısa kalmış. Biraz daha uzun olabilirdi bence. Hatta keşke daha uzun olsaydı. Gerçi kitabın bitmesine rağmen öykülerin çoğu zihnimin derinliklerinde devam ediyor şu an. Klaketçi kız hâlâ kaçan çorabını yakalamaya çalışıyor, birinci köprüde intiharın yasak olduğunu öğrenen memur ikinci köprüye yürüyor, edebiyat mafyasından kaçan ilham perisi saklanmaya çalışıyor… Bütün öyküler bitmekten kaçıyorlar adeta. Belki de noktalı virgülle bittikleri içindir. Ne dersiniz? Tabii öyküler bu kadar derin ve eğlenceli olunca tekrar tekrar okumak istiyor insan. İlginç olan şu ki her okuyuşta önceden fark etmediğim yeni şeyler oluyor illaki. Neyse ben şimdi gidip öyküleri birkaç kez daha okuyup, yeni anlamlar ve yeni çağrışımlar keşfedeceğim. Şimdilik bu yazı böyle kalsın. Belki ben, belki de bir başkası devam ettirmek ister. Hay aksi noktam da kalmamış zaten, bu yazı da noktalı virgülle bitsin o zaman; İrem Cansu BİLGİN Kaynakça Köse, B. (2017). Noktalı Virgülle Biten Bir Kitap. İstanbul: İletişim Yayınları. Marquez, G.G. (2017). Kırmızı Pazartesi. İstanbul: Can Sanat Yayınları Deniz Özden 21601438 BENİM SINIRLARIM Özel hayatınızdaki sınırların aşılması sizi ne kadar rahatsız eder? Darren Aronofsky yeni film Anne'de bu soruya seyirciler üzerinden yanıt arıyor. Filmlerini ilgi ile takip ettiğim Aronofsky, filmlerini psikoloji deneyi olarak kullanmayı seviyor desem pek yanılmam. Filmlerinde adete seyirci üzerinde baskı kurarak onlarda daha önce başka bir filmde yaşamadıkları duyguları yaşatmayı çok seviyor. Ben de bu duyguları tatmaktan ayrı bir zevk alıyorum. Aronofsky filmlerinde yaşadığım sancılı dakikalarda daha önce hiç düşünmediğim konularda düşünüyor, daha önce yaşamadığım kaygıları tadıyorum. Biraz garip gelebilir kulağa çünkü insanların çoğu kendini eğlendirmek ve oyalamak için izler filmi. Ben film izlerken keşfetmeyi, alışkanlıklarımın dışına çıkmayı seviyorum. Bu yüzdendir ki Aronofsky filmleri bana her zaman cazip gelir. Size engin denizlerde büyük bir macera yaşattırmaz belki ya da hiç yabancı topraklarda gizemli yaratıklarla olan mücadeleden bahsetmez ama size daha fazlasını vaat eder Aronofsky. İnsan psikolojisinin keşfedilmemiş derinlerine onun elleriyle inersiniz. Daha önce hiç hissetmediğiniz duygular bir anda yüzünüze çapar. O duygular dalga olur, dalgalarla boğuşursunuz. Hep karanlıkta kalacağını düşündüğünüz hisler ise yeni kapılar açar. Anne Filmine girerken heyecanlıydım. Bu sefer hangi duygularım gün yüzüne çıkacaktı, merak ediyordum. Film başladığı andan itibaren beni içine aldı ve yuttu. İç dünyamda yaşayacağım yeni keşif için hazırdım. Film başlar başlamaz bana sınırlar çizdirdi. Bu alan bana aitti, benim özelimdi ve burayı birileriyle paylaşmaya niyetim yoktu. Burası evdi. Muhafazakâr ve mütevazı bir kadının evi. Bu ev onundu ve her noktasında emeği vardı. Yok olmuş şeyi baştan yaratmıştı. Sevdiği ve sahip olduğu adam için. Huzurlu küçük dünyasında yaşarken çizdiği sınırlara insanlar girmeye başladı. İlk başta sadece dürtmeden ibaret olan bu müdahaleler bir anda üzerime çullandı. Sanki mahremime müdahale ediyorlardı, bana ait olanı benimle paylaşıyorlardı ama ben istemiyordum. Kapıları kırdılar ve içeri girdiler. Oturduğum yerde soğuk soğuk terlemeye başladım. Kadının yaşadıklarını bana yaşattırıyordu yönetmen. Rahatsız olmuştum ama keşfediyordum. Hikâye bana ait değildi ama hissettiğim duygular benimdi. Meraklı bir kâşif gibi dolaşmaya başladım iç dünyamın karanlık köşelerinde. Tepkilerimi ölçüyordum, bağlantı kuruyordum. Sanki odama kapısına tıklamadan dalmışlardı, kimseye anlatmadığım sırlarım sokaklarda herkesin dilindeydi. Anne! karakterinin rahatsız olduğu kadar rahatsız oldum. O anneydi, o sahipti ama hepsi elinden kayıp gitti, aynı şekilde benim de. Filmin odağında iç dünyasındaki karmaşayı dış dünyasına yansıtmaktan çekinen çaresiz bir kadını görüyoruz. Yönetmen kadının iç dünyası ile evi bağdaştırarak zekice bir metafor kuruyor ve böylece kadının yaşadığı duyguları ev aracılığı ile yansıtıyor. Her kendisiyle ilgi bir sıkıntı hissettiğinde evi duvarına dayanıp onun kalp atışlarını dinleyen Anne karakteri, evine gelen her davetsiz misafiri iç dünyasına giren başka bir insan olarak algılıyor. Bu davetsiz misafirlere bakış açısı ise pek olumlu olmuyor. Hem karakter hem de ev, artan kalabalıkla birlikte daha huzursuz ve rahatsız edilmiş hissediyor. Günlük hayatta da sık sık karşılaştığımız bu rahatsız edici duygu, misliyle çarpılıp bize tekrar sunulurken koltuklara yapışıp olanlara stres içinde tanık oluyoruz hatta yaşıyoruz. Tabii kendi hayatımla karşılaştırmak kaçınılmaz oluyor benim için. Filmden çıktıktan sonra uzun süre etkisinden çıkamadım ve düşünmeye başladım. Kabullenmediğim duyguları kendi içimde tarttım. İç dünyamın derinliklerine gömdüğüm bu duygu ortaya çıkmıştı bir kere ve daha fazlasını isttiyordu benden. Kendime bile itiraf edemediğim, insanlardan ne olursa olsun sakladığım duyguları ve hisleri kabullendim. Belki bir anlık bir olaydı ama olan olmuştu. Benim de sınırlarım vardı ve her zamankinden daha belirgin olarak ortaya çıkmıştı. İnsanları oraya almaya hala niyetim yoktu ama en azından kendim görebiliyordum bu sınırları. İşte bu yüzden Aronofsky seviyorum diye yineledim kendi kendime. Yine kendi içimde bir mücadele yaşamıştım ve bana ait olanı bulmuştum. Aklıma geldikçe arkadaşlarıma yönetmenin filmlerini öneriyorum ama sanıyorum ki benim yaşadığım etkiler onlarda benimki kadar ağır olmuyor. Belki aradıkları şey bu değildir ya da kendilerini keşfetme konusunda benim kadar cesur olamıyorlardır. Kaynakça Aronofsky, Darren. Mother!. 2017. Paramount Pictures. Film. Ali Burç 21801660 İnsanlık Bazen köşeye sıkışmış gibi hissederim. Sanki her şey üstüme üstüme geliyor gibi olur. Dersler, sınavlar, ödevler, sorumluluklarım her zaman sıkıntı yaratmıştır. Bu ve bu gibi büyük dertlerimle (!) uğraşırken diğer insanların dertlerini düşünmeye zamanımız pek olmaz. Televizyonda görüp üzülürüz ve sonra unutuveririz. Zülfü Livaneli’nin Huzursuzluk adlı romanı bazı gerçekleri suratıma tokat gibi çarptı. Bana diğer insanların dertlerini hatırlattı ve böylece ne kadar bencil bir insan olduğumu bir kere daha anlamamı sağladı galiba. Birçok insan savaşlar yüzünden büyük acılar çekiyordu ama biz sırf huzursuzlanmamak için bunları görmezden geliyorduk. İnsanların hırsları ve güç sevdaları yüzünden dünyanın her tarafında savaşlar gerçekleşiyor. Sayısız insan bu savaşlardan kötü bir şekilde etkileniyor ama bazıları var ki onlar için savaşın sonuçları çok acı verici olabiliyor. Bu insanlar genelde savaşın kaybeden tarafındaki güçsüz kesim olur. Bu insanlar akla gelmeyecek acılar çekerler. Aslında şu an yanı başımızda birçok insanlık dramı yaşanıyor. Kitapta da bahsedildiği gibi etnik veya dini birçok kesim yok edilmeye çalışılıyor. İnsanlar sırf kendisine benzemediği için birilerini yok etmeye çalışıyor. Bazıları bunun insan dediğimiz varlığın doğasında olduğunu söylüyor. İnsanlığın bugüne bu şekilde geldiğini iddia etmelerine rağmen benim gibi birçok insan bunu saf kötülük olarak nitelendiriyor. Bu acılara sebep olan savaşların özellikle yaşadığımız coğrafyada neden hâlâ durmadan ortaya çıktığını anlayamıyorum. İnsanlar, güç peşinde olan ve bunun için her şey yapabilecek insanları destekliyorlar. Bu güç sevdalıları da kazançları için en küçük olayda bile savaş çığırtkanlığı yapabiliyorlar savaşların sonuçlarını düşünmeden. Savaşların, aslında çok önemli olan ama insanların pek farkına varamadıkları bir sonucu daha var. Savaşlar, acının normalleştirilmesine yol açıyor. Mesela etrafımızda bir şiddet olayı yaşandığında buna tepki veriyoruz ama savaşlarda bunların çok olduğunu düşünüp kendimizce bir vicdan rahatlatması gerçekleştiriyoruz. Bu katliamların ve savaşların getirdikleri acıların yanında bir de insanların umursamazlıkları ve görmezden gelişleri de önemli bir konu. Yıllardır acımasız bir savaşın içerisinde olan Suriye’ye komşu şehirde yaşayan biri olarak birçok acı verici şey gördüğümü söylemek yanlış olmaz aslında. Sırf farklı inanca veya etnik kökene sahip olduğu için işkenceler gören insanlar tanıdım. Bu insanlar elbette ki hâllerinden memnun değillerdi ama en azından yaşadıklarına seviniyorlardı. İlk defa o zamanlar sıkıntı ettiğim şeylerin ne kadar boş şeyler olduğunun farkına varmıştım. Bu süreçte kafaya takmamaya çalıştım bazı şeyleri fakat bir süre sonra kendi dışımda gerçekleşen acıları unutmanın, alışkanlıklarımı unutmaktan daha kolay olduğunu anladım. İşte bencillik de burada başlıyor. Aslında hepimiz bu savaşlardan ve insanlardan haberdarız ama görmezden gelmeyi seçiyoruz. Bunları öğrendikten sonra hissedeceğimiz duyguların bizlere yük olacağını düşünüyoruz bence. Bu yüzden gazetede okuduğumuz haberi hemen unutuyoruz veya önümüzde gerçekleşen trafik kazasını fazla düşünmemeye çalışıyoruz. İşte bu sefer de devreye bazı kitaplar giriyor bende olduğu gibi. Kitaplar, sayfalar boyunca anlatılan duygulara maruz bırakır okuyucuyu. Bu sefer de anlatılanların gerçek olmadığını düşünerek rahatlatmaya çalışırız kendimizi ama nafile. Bir yerlerde insanlar acı çekiyor ve bizler bunu biliyoruz ama hiçbir şey yapamıyoruz. Bunun yanında şunu biliyoruz ki insanlığa ve insanlara zarar veren en büyük etken savaşlardır. Bahsedildiği gibi bir umursamazlık ve görmezden gelme de sahip olduğumuz insani duygulardan bizleri uzaklaştırır ve insanlığı içeriden çökertir. Acılar her zaman var olacaklar, yapılması gereken bunları öğrenmek, duyurmak ve eğer yapılabilirse önlemek olmalıdır. Kaynakça: Livaneli, Zülfü. Huzursuzluk. Doğan Kitap, 2017. Baskı. Aytül Güldeş 21102580 18.11.2014 TURK102-5 Ölümcül Kimlikler -Amin Maalouf Farklı Kimlikler, Aynı Durumlar Bu kitabın, gerçekten dünyada şu an yaşanan kimlik problemleriyle ilgileneceğinin farkında değildim sadece yazarı sevdiğimden dolayı seçtim. Fakat daha sonra seçtiğime memnun oldum çünkü içerdiği konular o kadar geniş ki, on farklı kitap daha yazılabilir. Hayli ince olmasına rağmen, birçok farklı meseleyi içinde barındırmayı başarmış. Asıl mesele olan kimlik konusu, ülkemizde de aşırı hassas bir konu olduğundan, okuyup neden bu problemlerinin yaşanıyor olabileceği konusunda bilgi edinmek gerçekten aydınlatıcıydı. Kitabın dört kısmı var ve ilk kısmında tek bir kimliğe ait olma konusunu ele alıyor ve yazar bunun kendisi için mümkün olmadığını çünkü kendi kimliğini açıklamak için bütün aidiyetlerini sayması gerektiğini söylüyor. Ben de kendisinin bu düşüncesine katılıyorum. Okulda tanıştığım insanlar sürekli nereli olduğumu soruyorlar. Yabancı birine Türk'üm diyebilirim fakat Türklere hangi şehirden geldiğimi belirtmek çok zor, aynı durum ailem için de geçerli. Ben Erzurum doğumluyum fakat babam Sivaslı, annem Erzurumlu. Ben büyürken çok gezdik. İstanbul, İzmir ve Bursa'da uzun süreler yaşadık. Ben ne Erzurum'u ne de Sivas'ı biliyorum. Bir iki kere, bir haftalık ziyarete gittiğim yerlere memleketim diyemem. Aynı durum ablalarım için de geçerli. Ailem şu an Bursa'da yaşadığı için Bursalıyım diyorum ama beni tam olarak açıklıyor mu bilemem. Benimkisi ırk problemi değil fakat bir yerlere aidiyet hissetme konusunda empati yapabiliyorum çünkü şu an kendimi Ankara'ya ait gibi hissetsem de, mezun olup taşınacağım yere de aynı hisleri beslemeye başlayabilirim ve bu yer kendi ülkemin topraklarında olmayabilir. Yazarın kitapta bahsettiği bir başka konu da bununla ilgiliydi, göçmenlik. Sanırım ülkemizdeki insanlar artık bu konuda bazı şeylerin farkına varmaya başladılar. Suriye'de yaşanan savaş nedeni ile ülkemize mülteci olarak gelen Suriyelilere, Türk insanının tepkisi çok değişken. Ben, en başta gerçekten şu anki hallerine çok üzüldüm ve anlayış göstermeye çalıştım. Ülkemizde olaylar geliştikçe benim düşüncelerim de anlayıştan paniğe dönüştü çünkü ülkemizin fazladan iki milyon aç ağzı doyuracak durumunun olmadığının farkına vardım. Hepsi aç açıkta olmayabilir ama ülkemiz kendi açını doyuracak durumda değilken bir başkasının emanetini nasıl besleyecek. Yani bu da demek oluyor ki ya bu mülteciler evsiz dilenciler olacaklar ya da hırsız kaçakçı olacaklar. Kitapta göçmenlik konusunda iki kavramdan bahsediyor. Biri ülkeyi boş bir sayfa gibi görüp, istediğini yapmak ya da gelip ülkenin her şeyine yabancılık hissedip, sonsuza dek göçmen olarak yaşama. Ve kendisi bu iki kavramı da yanlış bulduğunu söylüyor. Gerçi biz Suriyelilerin temelli burada kalıp kalmayacaklarından emin değiliz ama Ortadoğu'da yaşanılan durumlar pek olumlu durmuyor. Eğer iki milyon Suriyeli topraklarımızda yaşayacaksa bir şekilde ortak yol bulunmalı ve herkesin memnun bir şekilde, dışlanmadan, ayrımcılık yaşamadan, yaşayabileceği bir ortam yaratılmalı. Kitapta bolca dinler ve dinin bir kimlik olarak gösterilmesi üzerinde durulmuş. En geniş olarak İslam'ın ilk başta aydın bir din olarak başlamasından ve daha sonra yobazların dini olarak görülmesinden ve bunun tam tersinin Hıristiyanlıkta yaşanmasından bahsetmiş. Yazar Müslüman kökene sahip bir Hıristiyan bu yüzden iki dinin de gereksinimleri ve âdetlerini bildiğini düşünüyorum. Fakat kitapta geçen bir cümle sanki Batı'nın gelişimini Hıristiyanlığa bağlamış gibi hissettirdi. "…tek bir sorun var; neden evrim Batı'da bu kadar olumlu gelişti de, Müslüman dünyasında bu kadar düş kırıcı oldu." Bu cümlesi bana, Batı'daki Hıristiyanların sayısının giderek düşmesi ve kendini dinsiz olarak tanımlayan bir neslin ortaya çıktığını hatırlattı. Avrupalılar birbirlerine bakarak farklı kültürler görüp özendiler. Böylece birbirlerini geliştirdiler fakat bu sırada daha büyük bir varlığa olan ihtiyaçlarını, buldukları bazı cevaplardan dolayı kaybettiler. Fakat doğu her zaman İslam bölgesiydi, ülkelerin kültürleri birbirlerininkine benziyordu bu yüzden hepsi ortak kimlik olarak dinleri seçtiler. Benim ailemde de annem ile babam kendilerini Müslüman diye tanımlayabilirlerken, en küçük ablam kendisini dinsiz biri olarak tanımlıyor. Ben de Bilkent'e gelene kadar kendimi annem kadar inançlı bir Müslüman olarak tanımlayabilirdim fakat şimdi Protestan Müslüman diye tanımlamak istiyorum. Hâlâ yüce bir varlığa inanıyorum fakat dinimin gereksinimlerini tamamen yerine getirecek inancı kendimde bulamıyorum. Bu değişim Bilkent'te yaşadığım farklı deneyimler sonrası yaşandı. Aynısı ablam için de geçerli oldu. Avrupa gibi farklı kültürlerden etkilenmeyen İslam dünyasının, batıdan gelen her türlü yeniliğe düşmanca bakması da bu sebeptendir bence. Sadece iki kısmı hakkında konuşabildiğim bu kitap, gerçekten üzerine onlarca makale yazılabilecek konuları içermiş. Bir başka yazımı da bu kitap üzerine yazabilseydim çok güzel olurdu. Kitabın sonunda yazar, torunların yazdığı bu eseri okuyup, bu konuların konuşulmasının bile saçma bulunabileceği bir gelecekte yaşamalarını dilemiş fakat bence bu kitap her zamana ait bir kitaptır ve gelecekte de geçerli olacaktır. Ülkemizde herkesin okuması gerekir. Ömer Faruk Tuğrul 21302235 TURK 101 - Sec.42 Vedat Yazıcı 15.10.2014 İÇİMİZDEKİ BİZ, İÇİMİZDEKİ ŞEYTAN Hani edebiyat çevresinde hiç bitmemiş olan bir tartışma vardır; sanat sanat için olmalıdır diyenler ve sanat toplum için olmalıdır diyenler. Bu tartışma yıllardan beri süregelir ve zannediyorum ki sonu da gelmeyecektir. Bana sorsanız ben de bu soruya net bir cevap veremedim ta ki Sabahattin Ali’nin “ İçimizdeki Şeytan “ adlı eserini okuyana kadar. Sabahattin Ali, eserlerini genellikle gerçekçilik akımının etkisinde yazmıştır. Yazdığı eserlerde dönemiyle alakalı düşüncelerini, eleştirilerini ve önerilerini işlemiştir. Bu durum, “İçimizdeki Şeytan” adlı eserinde açıkça görülebilir ancak tüm bunları yaparken sanatı, diğer bir deyişle edebiyatı ihmal etmemiştir. Nasıl diye soracak olursanız söyleyeyim: Eserlerinde hayat bulan karakterler ve gelişen olaylar, yaşadığı dönemdeki gelişmelere ve yazarın hayatına paralellik gösterir. Mesela, eserde yer alan ana karakterlerden olan Macide’nin hayatı Balıkesir’de geçer. Aynı zamanda Balıkesir yazarın hayatının geçtiği önemli yerlerden birisidir. Bu bölümde yazar Bedri ve Macide karakteri aracılığıyla kırsal kesimdeki kadın – erkek ilişkilerine olan atıfları ve kadının toplumda sosyal hayatta kendine bulabildiği yer eleştirilmiştir. Yine romanın bir diğer ana karakteri olan Ömer’in arkadaşları aracılığıyla yazar, kendi dönemindeki aydınlar ile alakalı önemli eleştiriler yapmıştır. Örneğin; Ömer ve arkadaşları sık sık toplanır; ülkenin siyasi durumu veya yeni yazdıkları bir yazı hakkında konuşurlardı. Yine öyle bir sohbet sırasında bir şairden yeni çıkardığı yapıttan bir şiiri okuması istenmiştir. Şiirdeki “ Tükürdüm gözlerimi ağzımdan boncuk gibi “(Ali, 198) dizesi oradakilerin ilgisini çekmiştir ve hararetli bir şekilde bu dize hakkında alakasız bir sürü yorum yapılır. Sabahattin Ali, bu ve benzeri birçok olay örgüsüyle eleştirilerini okuyucularına sunmuştur. Bu yönüyle “İçimizdeki Şeytan” yazıldıktan yıllar sonra bile bizlere yazıldığı dönemdeki topluma ayna tutan önemli bir eserdir. Bu açıdan bakıldığında bu eser “sanat toplum içindir” anlayışı içerisinde yazılmış denilebilir. Eğer yukarıdaki örneklere bakılacak olursa bu eser sadece toplumu gözeterek yazılmış demek de yanlış olur. Eserin birçok sosyal mesaj ve endişe içerdiği doğru ancak tüm bunları yaparken sanatından ödün vermemiştir. Zaten eserin karakterlerinin okuyucuyu bu kadar sarsmasının ve okuyucuların kendilerini onlarla özdeşleştirmemin önündeki en büyük sebep budur. Eserde psikolojik tahliller çok önemli yer tutar. Bu da okuyucunun yazarın aktarmak istediği düşünceleri özümsemesini kolaylaştırır. Ayrıca bana göre kitabın en can alıcı tarafı yapılan betimlemelerdir. Öyle ki, Sabahattin Ali’nin Macide adlı karakteri betimlemesi neredeyse benim kafamdaki güzel kız portresini değiştirecekti. Varın siz düşünün. Kitabın sanatsallığı bununla da bitmiyor. Ömer adlı karakterin Macide’ye olan ilan-ı aşkı ve sonrasındaki romantik zamanlardaki söyledikleri bir şiir kitabında yer bulabilecek nitelikte. O sözleri okurken bile insanın içini gıdıklayan o sıcaklık sizleri de ısıtacaktır. Kitabın bir diğer özelliği ise atasözleri niteliğinde sözleri barındırmasıdır. Benim en çok ilgimi çeken söz şu olmuştu: “Asıl iyilik tanımadıklarımıza yaptığımız iyiliktir; hâlbuki biz bütün hüsnüniyetlerimizi dostlarımıza saklayıp bunların dışında kalanları bir çırpıda ve kısa sürede fena addediyoruz” (Ali,127). Bu ve bunun gibi birçok söze kitapta rastlamak mümkün. Yazar bu sözleri konuşmalara öyle bir yedirmiş ki dikkatli okumazsanız farkına varmadan okuyup geçebilirsiniz. Sonuç olarak, yazımın başında bahsettiğim tartışmaya bu romanın bize verdiği mesajlar ışığında bakacak olursak yazılan bir eser ne tamamen sosyal endişelere yönelik oluşturulmalı ne de tamamen sanat yapmak için. Sabahattin Ali “İçimizdeki Şeytan” adlı eserinde bu dengeyi kurabilmiş önemli bir yazardır. Ki eseri bu denli önemli kılan da budur. Yazarın eseri yazarken takip ettiği bu ince çizgi ona Türk Edebiyatı’nda önemli bir eser yazması olanağını sağlamıştır. Okuyuculara düşen ise çok geç olmadan hayatımıza birçok şey katacak olan bu eseri okumasıdır. KAYNAKÇA Ali, Sabahattin. İçimizdeki Şeytan. Yapı Kredi Yayınları, 2013 Umut Öztorun Filmlerin Vazgeçilmezi “Plot twist” Kimse basit bir olay örgüsünde şaşırtıcı bir olay beklemez. Bir kahve satın alırken kahvenin dökülüp üstünüzü kirletmesi, bundan dolayı gideceğiniz yere geç kalmanız aklınızın ucundan geçmez bile. Yukarıdaki terim de buna yakın bir anlam içeriyor. Dilimize “beklenmedik son” olarak çevirmek mümkün ancak ne yazık ki tam karşılıyor diyemeyiz. Yazımda bu terimin özellikle Olağan Şüpheliler1 filminin Hollywood ve dünya sinemasını nasıl etkilediğinden bahsetmek istiyorum. Dediğimiz gibi, işler yolunda giderken bir anda hiç beklemediğimiz bir olay her şeyi değiştiriyor. “Plot” aslında izlediğimiz bir filmdeki ya da bir eserdeki hikâyeye verilen ad. “Twist” ise “çevirmek, bükmek” olarak kullanılabilecek bir kelime. Her ne kadar çoğu çevirmen buna karşı olsa da basit bir çeviri anlayışıyla “çevrilen hikâye” aslında bu terim. Peki, beklenmedik bir son nereden geliyor? Şöyle bir örnek verelim: Klişe romantik filmlerde, kadın ve erkek sonunda birlikte olur ve mutlu bir hayat yaşar. Hiçbirimiz filmin sonunda birbirine doğru koşan iki mutlu sevgilinden birinin, hem de film bizi ona hiç hazırlamamışken, diğerini bir anda silahını çıkarıp öldürmesini beklemeyiz. Aslında plot twist tam olarak bu. Seyirciye sinemadan çıkarken “ Yok artık!” dedirten olay. İzlediğimiz çoğu filmde, filmi izlerken sonu hakkında sürekli tahminler yaparız (Yazımın bir kısmında bu saçma alışkanlığımızı da eleştireceğim). Zaten çoğu film de, iyi bir gözlemciyseniz ya da film gerçekten kötü yazılmışsa, sonunu önceden belirtir. Olağan Şüpheliler o zamanlar için “olağanüstü” bir durumdu bu anlayışa göre. Filmi en kısaca özetleyecek olursak, kaderin karşılaştırdığı beş kişi, esrarengiz bir adam adına önemli bir işi yaparlar ve bu kişilerin hikâyesi bu beş kişiden biri olan, küçük çapta dolandırıcılık yapan Roger “Verbal” Kint adlı bir adamın gözünden anlatılır. Bütün film boyunca bu beş kişinin çalıştığı Keyser Söze adlı kişi hakkında, film, bizi tahminler yapmaya zorlar. Kimseyi bulamamışken film sonunda hiç beklemediğimiz birinin Keyser Söze olduğunu öğrenir ve nutkumuz tutulur. O kadar zekice bir ayrıntıyı nasıl düşünmemişiz diye sorarız kendimize. Bütün gördüğümüz detayların, anlamı olmayan garip mesajların aslında bize sürekli olayın aslı hakkında ipuçları verdiğini farkederiz. Bu beklenmedik son daha önce 1 “The Usual Suspects”, Bryan Singer, Gramercy Pictures (1995) Umut Öztorun bahsettiğim gibi, Hollywood sineması için o zamanlar çok büyük bir şeydi. Klasik film anlayışının dışına çıkılmış ve seyirci suratına büyük bir tokat atılmıştı. Etkileri birçok filmde de kendini gösterdi doğal olarak. “Dövüş Kulübü2”nde Tyler’ın kimliğini öğrendiğimiz an, “Yedi”3 filmindeki son sahne, yukarıda saydığım filmleri sentezleyip farklı bir şekilde veren “Ben Kimim?4” (ki ben, özgün dilindeki şeklini, “Wer bin ich?”, daha çok severim) filminden öğrendiğimiz “sosyal mühendislik” plot twist kavramına çok güzel örneklerdir. Ne yazık ki bu kavram da insanoğlu tarafından fazlaca kullanıldı ve güzelliğini yitirdi. O kadar çok harcandı ki artık ortalama bir seyirci normal bir sonu kötü bulur ve sıra dışı bir sonu arar oldu her izlediği filmde. Amacı klasik film anlayışını değiştirmek ve sıradanlığı yok etmek olan şey sıradanlaştı. Ne kadar ironik, değil mi? Yukarıda da değinmiştim. Belki de bunun sebebi çok kullanılması değil, insanın her olayın sonunda bir sonuç beklemesi hastalığıdır. Hâlbuki bilmez ki insan, bunu yaparken bütün yolculuğun güzelliğini mahveder. Verdiğim örnekler ve anlatımımdan da çıkarılabileceği gibi, ben de basit çıkarımlarla Keyser Söze’nin kim olduğunu daha filmin çok başında anladım. Üstelik film hakkında hiçbir şey bilmiyor iken. Ama umursamadım. Dedim ya, filmi güzel yapan bizi oraya getiren yolculukta saklı. Filmde çok etkilendiğim bir söz var. Onu söyleyerek yazımı bitirmek isteğindeyim: “Şeytanın en büyük hilesi, tüm dünyayı aslında var olmadığına inandırmak olmuş.” 2 “Fight Club”, David Fincher, 20th Century Fox (1999) 3 “Se7en”, David Fincher, New Line Cinema (1995) 4 “Who Am I – No System is Safe”, Baran bo Odar (2014) Hayallerimize Giden Yol Bazen sıkılırım hayatımın tekdüzeliğinden. Şehirden uzaklaşmak ya da farklı bir şehire gitmek gibi bir farklılık olsun isterim. Yalnız da gitsem ailemden ya da arkadaşlarımdan biriyle de gitsem fark etmez. Önemli olan gidebilmek, o anki ortamdan kurtulabilmek. Yer de fark etmez benim için. Yolculuk yolculuktur, bir yere gideyim yeter ki. Yeni yerler göreyim, farklı topraklara basayım ya da farklı su tadayım. Farklı hava bile yeter aslında bana. Bu isteğin bendeki sebebi yaz tatilinde uzaklara gitmekten kaynaklanıyor buna eminim. Eskiden yani arabamız yokken her yaz ailem ile birlikte şehirler arası otobüse biner saatlerce bir yerlere giderdik. Gece herkes uyurken ben hiç uyumaz dışarıyı izlerdim. Bunu bilerek yapardım. O güzelliği uyuyarak kaçırmak olmazdı. Yolu aydınlatan farların ışığındaki gizemli asfaltı izlerdim. Evet asfaltı... Eğer bir çocuksanız hep bir hikaye bulabilir her cisme bir anlam yükleyebilirsiniz. Ben de öyleydim ve bu yüzden uzun yolculuk demek uzun hikaye demek ve uzun hikaye demek dinlenip iyi hissetmek, yenilenmek demek benim için. Eh büyüyünce de bu durum değişmedi tabi. Ne zaman kötü hissetsem, yorulsam ya da çaresiz kalsam gitmek isterim. . Yolculuğun asıl amacı da yeniliğe açılmak eskiyi geride bırakmak değil midir zaten? Hayata renk katmak, değişiklik yapmak değil midir? Aslında ben kendimden kaçmak isterim bir bakıma. Çünkü yolcukluklarda hayal dünyamdaki hikayelerimde yaşarım. Her şeyi kendi isteğime göre belirler doyasıya eğlenirim. Hayal gücümüz faydalanmamız gereken sonsuz bir eğlence kaynağı sonuçta, değil mi? Hayal dünyamın dışında da başka bir yere gitmenin heyecanı sarınca bütün bedenimi, kıpır kıpır olur içim ve yerimde duramam. Hadi zaman gelse de gitsem diye söylenip dururum. Gitmek istediğim yerler de her zaman öyle çoğu insanın istediği gibi sessiz sakin bölgeler olmuyor. Bazen kalabalığa karışmak istediğim bazense tek bir insan görmek istemediğim zamanlar oluyor. İşte tam bu anlarda çıkıp gidesim geliyor. Uzun ya da kısa herhangi bir yolculuğa çıkamadığımda ise gerçek dünyama dönmek istiyorum. Şu an yaşadığım dünyayı öyle göremiyorum. Hep bir acelemiz var çünkü. Oysaki gerçek dünyamda her gün benim, her yer benim. İstediğim zaman istediğim yere gider; istediğimi içer; istediğimi görürüm. Şu anki dünyamda biraz da olsa gülüyorsam sebebi arada sırada gerçek dünyama dönmemdir. Aslında bence çoğu insan hayal kurmalı ve şu anki dünyadan ara sıra uzaklaşmalı. Mesela insanlar bir yere tatil amaçlı giderken sadece gidecekleri yeri düşünür orayı hayal ederler. Oysaki asıl güzellik yolda. Örneğin, boş bir arsa hiç dikkat çekmezken aslında bir sahne olmaya çok uygundur. Bu zihninizin size hazırladığı özel bir oyun. Normal hayatta acele edebiliriz fakat yolcuklarda buna gerek yok. Yoldaki ağaçlarla dans etmek, bulutlarla yarışmak, dağlarla konuşmak varken acelemiz neden? Bakmamız değil görmemiz gereken bir sürü güzellikle çevrili etrafımız. Yolculuk, uzun ya da kısa olsun bir şekilde bize boşluk bırkıyor ve kendi sesimizi dinlememizi, etrafımızı görmemizi sağlıyor. Yazarın da dediği gibi: "...Yolum bir kapının açılıp/ Bir kapının kapandığı/ Kadar uzun ve/ Meçhul..." uzun bir yolumuz var ve biz hep bu yolun başındayız. Yani bilinmeyen bir sürü olay, tanımadığımız bir sürü insan var. Yolumuz çok uzun. Yolda hikayemiz çok. Yeter ki biz kendimizi dinlemeyi bilelim ve bunu gerçeken isteyelim. Hatice Yaren Erkan Kaynak: Ekinci, Yılmaz. Yol Şiirleri. Timaş Yayınları, 2017. Zamanın Sihri Geçmişime dönüp bakmayalı uzun zaman oldu. Tam 3 yıl önce bambaşka bir hayatım vardı, yuvam İzmir, derdim ise sadece bir üniversite sınavıydı. Ailem her an yanımdaydı, aslında kendimi bildim bile onlar hep yanımdaydı. Fakat daha önce başıma gelmeyen bir olay oldu, kendimi bavullarım ve sırt çantam ile Ankara’da bir yurt kapısının önünde buluverdim. Geçmişime bakmayı buraya gelince unutmaya başlamıştım, yeni bir hayat ve içinde yalnız ben. Zaman bir sihirbazdır, hayatta yaşadığın sürece daha fazlasını görmek için hep ileriye bakarsın, zaman sihrini yapar ve sen onun nasıl geçtiğini anlayamazsın. Hayat bir yarış gibidir, ilk dakikalarda geçtiğin kişileri merak ettiğin için dönüp bakarsın, hızlandıkça artık daima ileri bakmaya başlıyorsun. Maalesef, geçen gün internette tam dokuz yıl öncesinin bir fotoğrafıyla karşılaştım. Satırlarıma maalesef ile başlamamın sebebi şudur ki, dokuz yıl beni olgunlaştırmış, güçlü ve büyük bir adam yapmış ama anne ve babamda çok şey almış. Ben yarışımın daha ortalarında iken arkama bakmayı bırakmıştım ve onların benim gerimde kaldıklarını fark edemeyecek kadar körleşmiştim. Tam dokuz yıl önce korunmaya muhtaç ve ailemin bilgeliğine hayran bir yavru iken, şu anda tek başına yaşayan ve kendi kendine yeten, öyle ki geçen yıl ailesini sadece bir ay görmüş ve on bir ay boyunca tek başına yaşamış biri haline gelmiştim. Zaman bir sihirbazdı ve sihrini yapmıştı, beni sadece geleceğe odaklı, hırslı, başarılı ama yalnız biri haline getirmeye başlamıştı. Fakat şunu anladım ki, bu dünyadaki her şey sihir, sihirbazlar hariç. Zamanın bu kadar hızlı geçtiğinin farkına bile varamamışım. Fakat, internette dolaşırken eski bir fotoğrafın bana kendimi sorgulatması bir şanstı belki de. Çoğu insan bu şansa benim kadar erken yaşlarda sahip olamıyor. Çünkü bu “çoğu” hayalleri olan ve onları gerçekleştirmek isteyen insanlar, belli bir konuma gelince rotalarını hedeflerine çevirirler ve tam yol giderler. Çoğunluğun bir parçasıyım, hayallerim büyük, hedefim belli ve başarı için geçmişe dönüp bakmamakta ısrarcıyım. Fakat şu sıralar içinde bulunduğum bu koşuşturmayı sorgular oldum, tam dokuz yıl önce hiç kimseydim. Sadece ailemin kanatları altında yaşayan ve küçük dünyası olan Emirhan. Ne oldu da sen kendini başka yerlere koymaya başladın? Ailemizin mutluluk içinde, sımsıkı birbirine kenetlendiği fotoğrafa baktım ve tüm hayatımı gözlerimin önünden geçirdim. Eskiden Seferihisar’da uzun aile masaları etrafında dolaşırdım, tek derdim yemek seçmekti belki de o zamanlar. Akşam olunca hep birlikte televizyon karşısına geçerdik, çekirdek aileydik ama teyzemler ve amcamlar ile tek bir aile gibi aynı evi paylaştığımız akşamlar olurdu. Zaman öyle bir geçmiş ki, fotoğraftan eksilenlerin sayısını fark edememişim bile. Eski günler hep en güzel günler olarak anılır, çünkü o günlerde her birimiz daha saf ve korkusuz yaşadık, belki de bugünden baktığımız için o günlerin korkusunu göremez olduk. Hiçbirimizin ne bir gelecek kaygısı ne de bir hayat kurma zorunluluğu vardı, ailemizin evladı olmak tek görevimizdi, en önemlisi ise hep beraberdik, eksiksiz. Fakat yıllar o kadar acımasız ve hızlıca geçti ki, nice büyükler ve hiç beklenmedik küçüklerimizi kaybettik. Yılların nasıl geçtiğini fark edemedim çünkü uzun zamandır hep ileri bakıyordum. Arkama dönüp bakmamamın nedeni sadece geleceğe olan hırsım ve beklentilerim yüzünden değilmiş. Yaşadığım o güzel günlere istesem de dönemeyeceğimi ve her yeni yaşın getirdiği sorumluluklardan istesem de istemesem de etkileneceğimi anladım. Maalesef bana eski fotoğraflara bakıp zamanı suçlamaktan başka bir şey kalmadı. Emirhan Karaorman Hüzün Kaplı Bir Yolculuk “Ah kavaklar, kavaklar... Acı düştü peşime ardımdan ıslık çalar.” Diyor Sezen Aksu en dingin sesiyle, sesi gecenin karanlığında loş ışık altında ilerleyen otobüste yankılanıyor. Ne gariptir ki Yalıkavak’tan dönüyorum ve ismine aldanmamak lazım günlerdir bir kavak ağacına bile rastlamadım. Şarkı öyle hoşuma gidiyor ki tekrar dinlemek için telefonuma yöneliyorum, internete ”ah kavaklar” yazınca haberim oluyor bu sözlerin aslında Metin Altıok’a ait olduğundan. Metin Altıok ile tanışmam yine müzik vasıtasıyla olmuştu, Fazıl Say’ın “İlk Şarkılar” albümü tanıştırmıştı beni şaire. “Düşerim” şiirini piyano eşliğinde dinlemiştim, sözler beni derinden etkilemiş olmalı ki günler sonra bir kitapçıdan elimde “Bir Acıya Kiracı” ile ayrıldım. Ve okudukça, şairi tanıdıkça gerçekten de bir acıya kiracı olduğuna inandım. Hüznü gözlerinde taşıyor olmalıydı Altıok, acılarını kalbinin derinliklerine saklamış olmalıydı, başka türlüsü olsa şiirleri bu kadar derin veya gerçek olamazdı. Gözlerimin sık sık doluyor olması şiirlerinin etkisine istemsiz bir tepkiydi. Hafifçe yağmur yağıyor dışarıda, otobüsün içi sıcak olduğundan camlar buğulu. Yavaşlıyor şoför, birkaç kişi hareketleniyor, bu onlar için son durak olmalı. “Bir cam gibi önünde Yüzümü elinle sil, Hohlayarak üstüne. Seyret boş bir sokağa Hüzünle yağışını yağmurun. Sonra kaplasın yavaşça, Ilık buğusu soluğunun Yüzümü baştanbaşa. Ve bırakıp gittiğinde Bir küçük boşluk kalsın Alnını dayadığın yerde; Bir yalnızlık işareti İşleyen ta içime.” Önümde oturan saçlarına aklar düşmeye başlayalı yıllar olmuş olan bir kadın yüzünü saatlerdir dayadığı camdan çekiyor ve yavaş adımlarla iniyor otobüsten, yüzünü yasladığı yerden dışarısı net olarak görünüyor, camın kalanı ise buğulu. Aklımda Metin Altıok’un dizeleri yankılanıyor. Sanki tüm bir yolculuk şairin anma töreniymiş gibi, yanımdaki boş koltuğa baktıkça içime derin bir yalnızlık işliyor. Çevremde yaklaşık on beş kişi olmalı, hangisinin aklından kim bilir ne geçiyor, kim bilir kaçı şairi duymuş, hangisi okumuş? Kim bilir kaçı hiçbir zaman okumayacak Metin Altıok’tan bir dize? Muhtemelen çoğu. Ne çok şey kaçırıyorlar. O anda bana böyle bir şairi öğrettiği için sonsuz bir minnet duyuyorum Fazıl Say’a. Hüznün şairidir Altıok, öyle bitmeyen sevgileri, sonsuz bir umudu anlatmaz. Sevgileri ya eksiktir ya yarım kalmıştır, mesela annesi, ilk eşi hep eksik kalan sevmelerdir; babasının sevgisi yarıda kesilmiştir, kızına olan sevgisi ne kadar sonsuz olsa da yine yarıda biter. – ki şair bunu hep hissetmişçesine yazmıştır, “Zeynep’e Mektuplar” hep ondan erken ayrılmanın korkusuyla doludur.- “Bir yarım umut” vardır Altıok’un şiirinde, “…hüzünlü gençliğim…umutsuz aşklar…kötü annem…ölüm tutkum” diye yazar “Bir Gün Ölürüm” adlı şiirde. Hep acıdan bahseder; yaşayamadıkları onda iz bırakmıştır, şahit oldukları yaralamıştır. “Dünden bugüne kendini /Biraz daha eksilterek getiren” bir adamdır Metin Altıok, acı çekmek için doğmuş gibidir, sözleri hep en derinden gelir ve çok derinden yaralar. Yağmur hızlanıyor dışarıda, sanki düşüncelerimin yoğunluğuna eşlik ediyor su damlaları. “Artık suyumuz bulanık/bir güneş bile olsa sonunda/yolumuz kırık, önümüz karanlık”, güneşin doğmasına birkaç kısa dakika kaldığından yol lambaları kapanmış. Gün doğmadan önceki en karanlık andayım, kirli bir su akıyor otoyolda ama “umudumuz kalabalık”. Hüzün kaplı şiirler yazmış Metin Altıok ve öyle bir ayrılmış ki aramızdan, hüzün kaplı şiirler yazılmış arkasından. Güvercinler, kediler ve alevler üzerine çok yazmış; galibe sinirlenmiş olmalı yangınlar şairin sözlerine ki onu aramızdan almışlar. “On taneden fazla şiir kitabı çıkarmayacağım, elli yaşından fazla yaşamayacağım, ölümüm yatağımda sıradan bir ölüm olmayacak.” Demiş Metin Altıok. Sivas’a gitmeden önce son kitaplarını da daktiloda yazmayı tamamlamış, imzasını atmış ve yola koyulmuş. Dostlarıyla Madımak’ta buluşmuş. “Şairin hayatı da şiire dâhil” denmişti Cemal Süreya için, ancak bence bu her şair için biraz doğru. Altıok’un şiirlerinde sevdiği bir şehre, sevdiği kadına ve elbette kızına olan hasretini okuduğumda gözlerimin dolmasından öte bir şey hissederim hep, sonsuz bir özlem ve sonsuz bir ayrılık yaşandığından, yaşatıldığından, biraz içim burkulur, biraz sinirlenirim. Her birimiz “bir acıya kiracıyız” bu ülkede, Madımak bu acılardan yalnızca biri. Dışarıda güneş doğuyor, yağmur dinmiş; benimse gözlerim kapanıyor, uykuya dalıyorum. Rüyamda “Kucaklıyor beni Metin Altıok/"Aldırma" diyor gülerek/"Yaşamak görevdir bu yangın yerinde/Yaşamak, insan kalarak"” * Teşekkür etmiyorum ona bana kattıkları için, anlatamadıklarımı anlattığı için teşekkür etmiyorum; yine kendi sözleriyle karşılık veriyorum şaire: -biliyorum ne kadar denesem de daha güzel cümleler kuramazdım- “Ben şimdi biraz da Senin için görüyorum; Gökyüzünün parlak, Bakış seken mavisini. Ben şimdi biraz da Senin için duyuyorum; Gecenin o sarsak, Yokuş çıkan ezgisini. Ben şimdi kanayarak Senin için yaşıyorum; Sazan derisi gibi Günlerimi külle soyarak” … *Ataol Behramoğlu, Bu Yangın Yerinde **Bütün şiirler Metin Altıok, “bir acıya kiracı” içerisinde bulunabilir. Berrak Itır AYLI ‘’UYAN! UYUMAK İÇİN ÖNÜMÜZDE SONSUZLUK VAR.’’ Bilgelik ve alçakgönüllülüğün farklı rayihalarını damaklarınızda hissedebilmek için bir tutam erdemlilik filizini Mevlana’dan, arada sırada dişlerinizin arasına sıkışınca tanrıya isyan ettiren birkaç sivri zeka taneciğini Nietzsche’den alıp aynı kapta harmanlarsanız ve son olarak da bunları, Fuzuli’nin aşk kırmızısı şarabıyla pişirirseniz ortaya yüzyıllar boyu sürecek emsalsiz bir ziyafet çıkacaktır: Ömer Hayyam Rubaileri. ‘’Yeryüzünü gül bahçesine çevirmekten Daha güzeldir bir insanı sevindirmen. Bin kulu azat edenden daha büyüktür Bir hür insanı iyilikle kul edebilen.’’ Ziyafete başlarken göze çarpan şeylerden biri Hayyam’ın birçok rubaisinde erdemi, bilgelikten ziyade alçakgönüllülük ve yoksulluk esaslarına dayandırmış olması. Her ne kadar bazı rubailerinde ilmi veya dini hatmetmiş insanlara acımasızca yergilerde bulunsa da temelde vurguladığı düşünce, çok bilmenin mutluluğa olan faydasının hiç bilmemenin mutluluğa olan faydasından az olmasıdır. Tarih boyunca yüzlerce bilim insanının, âlimin ve sofunun ilim ve din alemlerinin karanlığına sadece azrailin izni süresince ışık tutabildiklerini, karanlığı yok edemeyip kendi masallarını anlattıktan sonra karanlığa karışıp yok olduklarını savunuyor. Aslında bir bakıma da öyle sayılmaz mı? Bilim dünyasına en çok katkıda bulunanlardan ve bilim dünyasında en çok tanınanlardan birisi olarak Einstein’ı ele alırsak onun, hayatımızı değiştiren hatta neredeyse tüm hayatımızı buluşlarının üstüne kurduran biri olduğu gerçeğini inkâr edemeyiz fakat aynı zamanda Einstein’dan sonra bilimdeki tüm bilinmeyenlerin netliğe kavuştuğunu da savunamayız değil mi? Ya da Hz. İsa ve Hz. Muhammet’ten sonra bile bu kadar dini kargaşanın yaşanması ve karanlıkta kalmış sırların açıklanamaması yine Hayyam’ın hanesine bir puan kazandırıyor. Kim bilir belki de Albert Camus bile bu konuda Hayyam’dan etkilenmiştir. İşin ilginç tarafıysa Ömer Hayyam sadece bir şair değil, aynı zamanda son derece başarılı bir matematikçi ve astronomdu. Hem de, bizim lise zamanımızda hocalara göre hayatımızı kolaylaştıran fakat bize göre ezberlenmesi gereken ve ‘’kesin sınavda çıkar’’ gözüyle görülen Binom Açılımı’nı kullanan ilk bilim insanıdır. Belki o da bunun gereksizliğinin farkına varmıştır ve sonra sanata yönelip böyle bir görüşü savunmuştur. Kimi kandırıyorum, o formül sekiz yüz yıl sonra bile hâlâ kullanılmaya devam ediyor. Hem bilim insanı hem şair hem aşık hem hümanist... ‘’ Var mı dünyada günah işlemeyen, söyle! Yaşanır mı hiç günah işlemeden söyle; Bana kötü deyip kötülük edeceksen, Yüce Tanrı, ne farkın kalır benden, söyle.’’ Bana göre ziyafetin en dikkat çekici ve etkileyici kısmı burası. Cennet cehennemin varlığına inanmamak ama tanrının varlığını da inkâr etmemek, günahlara pek itibar etmemek ama dinin kıyısından bir yerden yolun ötesini görebilmek... Okurken insanı zaman zaman ‘’gerçekten çok mantıklı ya, hiç böyle düşünmemiştim’’ veya ‘’böyle düşünen tek ben değilmişim işte’’ gibi düşüncelere gark eden ve tanrıyı kendi içinde tekrar sorgulatan sivri zeka tanecikleri adeta. Hayyam, yıllardır süregelen dini tabuları rubaileriyle yıkabilmiş ve bunu hiçbir baskı altında kalmadan tamamen saf bilgisiyle başarmış, düşünme boyutunun sınırlarını cesurca ve umarsızca aşıp yolundan saptırılmaya çalışılmışsa da davasına sadık kalmış bir deha. Evet deha, çünkü bunu 1000’li yılların ortasında Selçuklular zamanında ve İran sınırları içinde üretip savunabilmiş. Fakat tüm bu ürün, maalesef ki Hayyam’ın yanlış anlaşılmasındaki ya da hiç anlaşılamamasındaki en büyük etken oldu müslüman dünyası içinde. Din karşıtı, zındık olarak nitelendirildi ve hâlâ birçok kesim tarafından da öyle görülüyor. Hatta öyle ki, dünya genelinde bir üne ve saygıya sahip, birçok başarıya imza atan piyanistlerimiz bile yüz yıllar sonra, sözde özgür ülkemizde, Hayyam’ın bir dörtlüğünü sosyal medyada paylaştı diye hapis cezasına çarptırılmaya çalışılıyor. Aslında tahmin edeceğiniz gibi Hayyam bunun da altında kalmıyor, rubaileriyle ağzınızı açık bırakacak nüktelikte cevaplar veriyor çünkü o da biliyor müslümanım deyip sakal bırakıp camiye gitmekle müslüman olunmadığını. O da biliyor, tanrı da... ‘’ Cennette huriler varmış, kara gözlü; İçkinin de ordaymış en güzeli. Desene biz çoktan cennetlik olmuşuz: Bak, bir yanda şarap, bir yanda sevgili.’’ Elbette böylesine bir ziyafet şarapsız düşünülemez değil mi? Hayyam deyince akla gelen ilk özelliğidir zaten şarap. Sevgilisine duyduğu sevgiyi, yeryüzünde sadece şaraba duyuyor. Hatta şarabı sevgilisi olarak gördüğü bile oluyor. Yine maalesef ki bu durum onun adını ayyaşa çıkartmış, hakkındaki iddiaları körüklemiştir. Yine de aşk ve şarap sonuçta bu. Hangi kadın istemez ki bu ikiliyi hayatında? Hangi erkek düşlemez ki bir yanında sevgiliyi bir yanında şarabı? Şarap üzerinden, aşkını da tanrıya olan isyanını da dile getirebilmeyi başarmış Hayyam. Şarap onun en büyük silahı gibi, ilham kaynağı gibi, yaşama sebebi hatta yaşamın anlamı gibi. Üç şiirinin en az ikisinde şarabın o mayhoş tadını hissediyorsunuz. O kan kırmızısına kapılıp aklınız uyuşana kadar tatmak istiyorsunuz şiirleri okurken. Aslında biz erkeklerin kabul etmesi gerek ki şaraba bir teşekkür borçluyuz, bize Ömer Hayyam’ı verdiği için. Bize Ömer Hayyam’ı verip sevgiliye duyduğumuz özlemi ve sevgiyi sadece bir dörtlüğe sığdırabildiği için, o dörtlüklerle ne ilişkiler kurtardığı için... ‘’ Sevgili, seninle ben pergel gibiyiz: İki başımız var, bir tek bedenimiz. Ne kadar dönersem döneyim çevrende: Er geç baş başa verecek değil miyiz?’’ Son olarak şunu özellikle belirtmek istiyorum: Eğer, Ömer Hayyam’ı okumadıysanız lütfen kulaktan dolma bilgilerle önyargılı yaklaşmayın rubailerine. Pir Sultan Abdal’ı sehpaya çıkarır gibi, Hallâc-ı Mansûr’un derisini canlı canlı yüzer gibi hüküm vermeyin dizelerine. Kendinize sadece iki şiir hakkı tanıyın. Rastgele seçin şiirleri ve okuyup otuz saniye boyunca anlatılanı düşünün. Ömer Hayyam’ı yaşamak veya kabul etmek zorunda değilsiniz ama en azından sevgiliye dokunurken şarabın tadını almayı deneyebilirsiniz. Rubailer bir kez dilinize temas ettiğinde ziyafetin en azından sevdiğiniz bir kısmını bulacağınızdan eminim. Afiyet olsun. ‘’Biz gerçekten bir kukla sahnesindeyiz: Kuklacı Felek usta, kuklalar da biz. Oyuna çıkıyoruz birer ikişer; Bitti mi oyun, sandıktayız hepimiz’’ NOT: Rubaileri, Sabahattin Ali’nin veya Hasan Ali Yücel’in çevirisinden okuduğunuza dikkat edin çünkü ne yazık ki internetteki yüzlerce rubai, kaynak belirtilmeden Ömer Hayyam’a mal edilmeye çalışılmıştır. Çelik 1Kadir Can Çelik21502043TURK101 – 008Başak Berna Cordan13.09.2015NİYE HÂLÂ UMUDUMU KAYBETMEDİM?Maneviyat... Birçoğumuzun hayatında az ya da çok yer tutan, kuvvetli bir kavram. Sanırım benimkinde başrolü oynuyor. Bunu fark etmemi sağlayan eser Mustafa Kutlu'nun Vitrinde Olmak adlı kitabı oldu. Beni maneviyat üzerine daha fazla düşünmeye teşvik eden eser, maddiyatın aslında ne kadar boş olduğunu derin örneklerle gösterdi bana. Yaşamım boyunca sayısız maddi isteğim olmuştu. Bir kısmına ulaşmayı başarabilmiştim ancak bir kısmının ise suya düşen hayaller olmasını izlemiştim. Hem başarılı olduklarımda hem de başarısız olduklarımda çok büyük bir eksiklik gördüm: Duygular. Gerçek duygular; dağları devirmemizi, okyanusları yırtarcasına aşmamızı sağlayacak gücü veren duygular maneviyat hazinesinin derinliklerinde saklıydı. Vicdanımız, inançlarımız, toplumsal değerlerimiz bu hazinenin en değerli parçalarıydı. Oysa bir gariplik vardı. Hazinelerin, özellikle en nadide parçaların müzelerde üstün güvenlik önlemleriyle saklanması gerekmez miydi? Açıkçası eserin bende uyandırdığı duygular, gerçeğin olması gerekenden bir hayli farklı olduğunu gösteriyor. Başımızın üstünde tutmamız ve korumamız gereken kavramları adeta açık havada paslanmaya bırakmışız. Yine de umut var gibi görünüyor. Bir kısmımızın arkasını dönüp kaderine terk ettiği maneviyata sahip çıkanlar da yok değiller. Adalet üzerine de düşündürüyor yazar. Bana göre adaleti betimleyebilecek en iyi nesne bir kalıp sabundur. Ortaya çıkışından beri toplumu temiz tutuyor ancak bu süreçte kendisi ıslanıyor ve kirleniyor. En sonunda ise elimizden kayıp gidecek hale geliyor, eriyor. Devletin temel direklerinden birisinin bu hale gelmesi, toplumun bir parçası olan benim güvenimi sarsıyor. Yine de Çelik 2umudumu kaybetmiş değilim. Adalet her ne kadar yozlaşmış, kötüye gidiyor olsa bile onu yaya çıktığı hayat yolunda meşale benimsemiş insanların az olmadığını düşünüyorum, en azından buna inanmak istiyorum. Yazar kitabıyla beni çocukluğuma götürmeyi de başardı. Ben küçükken bana anneannem bakardı. Bu durum okula başlayacağım zaman oldukça heyecanlanan annemin benimle ilgilenmek için işi bırakmasına kadar devam etti. Anneannemler ufak bir köyde yaşıyorlardı, günümüzün karmaşasından kaçıp dinlenmek isteyenlerin hayallerini süsleyen bir köy. Komşuluk ilişkilerinin doludizgin devam ettiği, insanların birbirine gösterdikleri saygı ve sevginin henüz yapaylaşmadığı bir yerdi. Sanırım içimdeki maneviyat ateşinin kökenini o zamanlarda almışım. Şehir hayatında insanlar birbirinden sanki canavarmışçasına korkup kaçarken benim o sıcacık ortamda büyümem benim için büyük bir şanstı. Hayırseverlik ve adalete gösterilen özene hayran kalırdım. Birisinin tarlası ekilecek denildiği zaman adeta seferberlik havası eserdi. Tarlalardan çıkan ürünler neredeyse askeri disiplin zannedilecek şekilde adil paylaştırılırdı. Umudumu kaybetmiyorum çünkü hâlâ o köyün ve insanlarının orada olduğunu biliyorum.Tarla demişken, küçükken aklıma takılan ve o zamanlarda cevabını bulamadığım bir şeyi paylaşmak istiyorum. Dedem fabrikadan emekliydi ancak ruhu delikanlılardan daha gençti. Adeta bir karınca gibi çalışır, çalışmadığı zamanlarda canı sıkılırdı. Kötü günlerinde söylenerek, genellikleise güle oynaya tarlasıyla uğraşırdı. Tarla dediysem, emeklilerin vakit öldürmek için düzenledikleri süs bahçelerinden değildi. Ailemizin yıllık yiyecek ihtiyacının yarısını karşılayacak kapasitede ürün verirdi. Haliyle büyük heveslerle girdiği bahçesinden kan ter içinde, yorgun argın çıkardı dedeciğim. Ne gerek vardı ki kendini bu kadar yormasına? Madem çalışmak istiyordu, herkesin hayran olduğu fabrikada işine devam edebilirdi. Sanki yazar kitabını yazarken bu sorunun zihnimi bulandırdığını biliyordu. Cevap çok basitti aslında: İnsan için en temel ihtiyaçlardan biri kendi Çelik 3besinini sağlayabilmektir. Bir robot düşünelim, dünyada eşi benzeri olmasın. Eğer çalışırsa altından kalkamayacağı iş olmasın ancak ona enerji sağlayacak bir yakıtımız olmasın. Acaba böyle bir robotun varlığının kimseye yararı var mıdır? Kendini besleyemeyen, tarım yapmayan milletlerin bu robota benzediğini düşünüyorum artık. Muhteşem bir potansiyel var, yapılabileceklerinin sınırları yok sayılır fakat temel eksiklikler büyük duvarlar kuruyor. Dedem kendi duvarlarının kurulmasını engelliyormuş meğer. Umudumun olması için bir sebep daha: Dedem vefat etmiş olsa da köyümüzde hâlâ onun gibi çalışmaktan bıkmayan, gereksiz duvarlar oluşturmaktansa onları yıkan insanların varlığını biliyorum. Medya: Toplumun Hileli Aynası Gazete okumak ve akşam haberlerini dinlemek… Çocukluk yıllarımda babam sayesinde edindiğim iki alışkanlığımdır. Babam bu iki alışkanlığıma her zaman önem verir çünkü içinde bulunduğumuz toplumda bilinçli bireyler olarak yer almanın ön koşulunun toplumda olup bitenlerden haberdar olmamız gerektiğini düşünür. Gazete ve haberler ya da genel olarak medya da bu gerekliliği gideren araçlardır ona göre. Peki ya bu araçlar hatalı çalışıyorsa… Bu araçların tasarlayıcıları olan gazeteciler, yazarlar, editörler, medya patronları yaptıkları haberlerle toplumda olup bitenleri objektif olarak yansıtabilirlerse bu toplumu bilinçlendirmektir. Bir ihtimal daha var ki bu da yukarıda saydığım kişilerin haber yaparken toplumu dizayn etme amacı taşımaları ya da benim sevdiğim bir tabir olarak “toplum mühendisliğine” soyunmaları. İşte o zaman toplum sadece onların istedikleri şeyleri yine onların istedikleri kadar ve onların istedikleri şekilde görebilir. Tıpkı Umberto Eco’nun “Sıfır Sayı”sında Colonna ve