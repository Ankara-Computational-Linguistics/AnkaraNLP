vurgulamasıyla, aslında kazanmanın ya da kaybetmenin ve iyi ya da kötü oynamanın kendisine bağlı olduğunu gösteriyordu. Bu işaret aynı zamanda biz izleyiciler ve hatta rakibi için bile cesaretlendirici ve ilham verici bir simge haline geldi. Böylece sadece şampiyonluğu değil, aynı zamanda kendisini örnek alacak olan milyonlarca sporcuyu ve izleyiciyi de kazanmış oldu. Wawrinka’nın bu şampiyonluğu, insanları çalışmaya, inanmaya ve başarmaya teşvik eden sporun sadece küçük bir örneğiydi. Bunun gibi bizler de saygı ve sevgi çerçevesinde, dostluk içinde rekabet ederek; sadece sporda değil, hayatımızın her alanında bizi başarıya ulaştırabilecek emeği sarf edersek ve zihnimizi başaracağımıza inandığımız şeyler doğrultusunda yönlendirebilirsek, sadece başarılı olmakla kalmayıp tanıdığımız ya da tanımadığımız birçok insana da örnek olur, hem kendi hayatımızı hem de başkalarının hayatını olumlu yönde şekillendirme fırsatını yakalamış oluruz. Düşünme, ama Nasıl? Herhangi bir sorunla karşılaştığımızda verdiğimiz tepki veya karşımızdaki bir insanın bizi ikna etmeye çalıştığında olaya bakış açımız, eleştirel düşünme kabiliyetimizin bir göstergesidir. Eleştirel düşünmenin temelinde değerlendirme yatmaktadır. Yoksul bir insan görünce üzülmemiz, karşımızda ağlayan birisine rastladığımızda ona merhamet ederek yardımcı olma isteğimiz, aslında zihnimiz tarafından oynanan bir illüzyon sayesinde gerçekleşmektedir. Beyin farkındadır aslında geçmişte gözlemlediği şeyin. Herhangi bir problemle karşılaşınca düşünmeden, sadece deneyimlerden faydalanarak, bir nevi düşünme yetisini tam olarak kullanmayarak, sorunu çözmeye çalışmak hiç de etkili bir çözüm olarak gözükmüyor. Düşünce veya daha da özelleştirmek gerekirse “eleştirel düşünme” ye karşı olan merakım sayesinde Vincent Ryan Ruggiero’nun kaleminden “Eleştirel Düşünme İçin Bir Rehber” kitabını okumaya karar verdim. Aslında günlük hayatta sıkça karşılaştığımız bir tabirdir “Düşünmeden iş yapıyorsun!”.Beynimiz öylesine yaratılmış bir organımızdır ki, bir kere yapmayı öğrendiği bir işi pratik sayesinde asla kolay kolay unutmaz. Bana kalırsa bu işlevi hem olumlu hem de olumsuz sonuçlar doğurabilmektedir. Örneğin araba kullanmayı ele alırsak, beynimizin bu işi öğrenmek için bir kere aktif olarak çalıştığını, daha sonraki süreçte beyinden ziyade beyinciğin çalıştığını, diğer bir ifade ile beynin çok da yorulmadığını söyleyebilirim. Kendimden örnek vermek gerekirse gerçekten de ne zaman beynim aktif olarak çalışmakta, ne zaman önceden alışık olduğu bilgiler sayesinde pek de yorulmuyor, rahatlıkla gözlemleyebiliyorum. Araba örneğinin dışında hiçbir sebep yokken telefonun kilidini açıp kapatmak bile günlük bir rutin olarak hayatımda yer edinmiş farkında olmaksızın. Bu gibi aktiviteleri yaparken beynimde inanılmaz derecede bir uyuşukluk olması, aslında yorulmuyor gözükmesine rağmen herhangi bir bilgiyi öğrenirken ki çalışmasına nazaran daha da fazla yoruluyormuş gibi gelmesi hayli şaşırtıcı geliyor bana. Aslında beyni yoran temel şey, onu aktif olarak kullanmamak, tecrübelerimle bunu fark etmeye başladım. Reflekslerin bu gibi olumsuz yansımaları dışında, bir gün içerisinde gerçekleştirdiğimiz tüm olayları, aktiviteleri ele aldığımızda bütün hepsi için beynimiz aktif olarak çalışsaydı hayli yorulacak ve yeni bir bilgiyi öğrenmek için belki de daha çok çaba sarf etmesi gerekecekti. Bu gibi şeyleri de göz ardı etmemekte fayda olduğu görüşündeyim. Bu tarz refleks olayları dışında okulda rastladığım ya da televizyonda açık oturum izlerken gördüğüm kadarıyla bir olaya yaklaşırken, her ne kadar farklı görüşte insanlar olursa olsun, meseleye eleştirel bakış açısıyla yaklaşmak, problemi çözmek için son derece yararlı görünüyor. Bu bağlamda geçen hafta İngilizce dersimde hocamın da söylediği gibi, her ne kadar bir akademik vasfı olmasına rağmen, kendisini bizim gibi bir öğrenci olarak görüşü bu konu hakkında daha da detaylı düşünmemi sağladı. Bazen yeni bir bilgiyi öğrenme konusunda çok da ısrarlı olmayıp, bildiklerimizle yetinmeye çalışma durumu meydana gelebilmektedir. Bu gibi durumlarda bazen derin bir nefes alıp rahatlamaya çalışmak ve tekrar kaldığımız yerden devam etmek güzel bir seçenek olarak gözüküyor. Yukarıda bir hocamdan örnek vererek akademisyenlerin de hala kendilerini geliştirmekte oluşlarına ve çoğunun da kendilerini aslında öğrenci, öğrenme olgusunu gerçekleştiren kişi, olarak gördüklerine değindim. Eleştirel düşünme kabiliyetine sahip bir insan her ne kadar uzmanlaştığı alanla ilgili yeterli bilgiye sahip olsa da farklı bir bakış açısıyla probleme yaklaşan kişiye saygı duyar ve onun söylemek istediği şeyi anlamaya çalışır. Bunun nedeni bu kabiliyete sahip birinin, her insanın düşünme yetisine sahip oluşundan dolayı bir konuda belirli bir fikri olduğunun farkındalığındandır. Yazımı Vincent Ryan Ruggiero’nun kitapta eleştirel düşünme ile ilgili en temel, dolayısıyla da en beğendiğim cümlesiyle bitirmek istiyorum: “Çoğu öğrenci için, değer sözcüğü şu düşünceyi tetikler: ‘Herkesin kendi değerlerine sahip olma hakkı vardır ve bu değerler zaman içinde ‘açıklanmaya’ ihtiyaç duysa da hiçbir zaman sorgulanamazlar.” Uğur Gündoğdu Kaynakça: Ruggiero, Vincent Ryan. Eleştirel Düşünme İçin Bir Rehber. İstanbul: Alfa Yayınları, 2017. Çağımızda Eğitim: Nerede Yanlış Yaptık?Yaklaşık 15 yıllık eğitim hayatımda öğrendiğim en önemli şey, eğitimin olması gerektiği gibi olmadığıdır. Bu durumun, ülkemizin genel eğitim yapısıyla da bir bakımdan alakası olsa da, sadece Türkiye değil, tüm dünya ülkelerini etkileyen ve genel olarak insanlığın yaşanan gelişmelere bakış açısından kaynaklanan küresel bir sorunla karşı karşıyayız. Şimdinin öğrencileri, 50 yıl öncesinin öğrencisiyle aynı değil. Her zaman büyükler der ya, "Bizimzamanımızda böyle imkânlar yoktu..." Hak vermek gerek tabii. Teknoloji gelişti, genel dünya ekonomisi gelişti. Bir bakıma refah geldi. Ders kitapları daha çok öğrencinin eline geçebiliyor, evet.İnternet yoktu o zamanlar, evet. Anlıyoruz, o zamanlar daha zordu. Fakat ne yazık ki, yeni yüzyılın öğrencileri olan bizler bile, olması gereken eğitim seviyesini alamıyouz. İnternetimiz var, kitaplarımız var. İmkân bol yani. Peki sıkıntı nerede? Öğrencilerde mi? Yok artık. Gerçekten kötü öğrenciler görmüşlüğüm var. Fakat gerçekten iyi öğrencilerde gördüm. Bunların eğitimi nerede, bunu sorgulamak gerek. Sıkıntı, net bir şekilde, eski nesildedir. Eğitimde, teknolojide hatta Dünya'da yaşanan gelişmeleri takip edebilen öğretmen ve büyük çok az. İnsan ilk eğitimini her şeyden önce ailesinden alır. Ama ailelerin, nasıl bir ortamda, nasıl imkânlarla gelişip büyüyeceğimizden haberi yok. Sonrada bir de derler ki, "Sizin imkânlarınız biz de olsa var ya..." Peki efendim, şu an var ama nerde hani? Günümüzün ebeveynlerinin bu tür konularda yapabildiği tek şey, çocuklarına baskı yapmaktır. Sıkıntı sadece burda değil tabii, neslin öğretmenlerine gelince konu daha da önemli bir sıkıntı çıkıyor ortaya. Öğretmen dediğin insanın görevi öğretmek değil midir, yoksa biz mi yanlış bilmiyoruz henüz anlayamadım. 70 yaşında ki hoca ile yeni atanmış bir hoca arasındaki fark kayda değerdir. (Buna üniversite hocalarının da dahilolduğunu açıkca belirtmek isterim.) Tabii bu yeni atanan eğitim görevlisi, Türkiye'nin çöküşte olan imkânlarından yararlanamayan biri değil, imkânı olan yerlerden gelip atanmış bir görevli olacak. İşte o zaman fark rahatça anlaşılabilecektir. Yani sıkıntı, eski neslin, hâlâ eskide kalmaya devam edeceğidir. Sıkıntı, ders işleyiş şeklini, 25 yıl sonra bile, değiştirmeyen öğretmenlerdir. Biz yanlış yapmadık. Siz yaptınız. Öğrencinin bulunduğu ve bulunabileceği durumu düşünmeden, yaşadığı yüzyılı hesaba katmadan, eğittiği öğrenciyi hâlâ çeyrek yüzyıl önceki öğrenci sanan sizler yaptınız. Eğitim her zaman değişken ve esnektir. Öğrencinin eğitim gördüğü yıl, elindeki imkân, okul, kampüs, arkadaş çevresi, ailesi, ülkesi, internet... Bunların hepsi eğitimi etkileyen faktörlerdir. Zaman ilerleyip değişim geçirdikçe, eğitim de aynı şekilde değişim geçirmeli ve bir öğretmen, bir eğitim sistemi, yaşanan değişikliklerin dışında kalmamalı ve bu değişikliklere uygun hareket etmelidir. Eğitim, insanın hayatında alabileceği en önemli şeylerden biridir. 80 yaşında bir yetişkin ile 20 yaşındaki bir öğrenci arasında elbet fark olacaktır fakat ikiside asla öğrenmeyi bırakmamalı, dünyadaki gelişmeleri yakından takip etmelidir. Eğitimde çağdaşlık esastır. Bir öğretmen, kendini her zaman yenileyebilmeli, çağın getirdiği yenilikleri hızlıca benimseyip bunlara ayak uydurabilmelidir. Bir öğretmeni, öğretmen yapan en önemli şey de budur. Peki biz, öğrenciler, ne yapacağız? Öyle boş boş oturup olayları izlemeyeceğiz. Eğitimde bir sıkıntı varsa birinin çözmesini beklemeye gerek yoktur. Her ne kadar bu küresel sorunu yaratan bizler olmasakta, çözmesi gereken bizler olacağız. Çünkü bizler yeni nesiliz, geleceğiz. Her ne kadar yaşlılar bilgili olur dense de, yeni çağda yaşayan bir öğrencinin bir yaşlıdan alabileceği bilgi sınırlıdır. Bu yüzden, yeni nesil, eski neslin her zaman önünde olacak ve daha iyiyi başaracaktır. Çünkü yeni neslin amacı eskilerinden daha iyiyi hedeflemek ve başarmak, eski neslin amacı ise buna uyması ve ona göre hareket etmesi, kendi tecrübelerini yeni nesle aktarmasıdır. Böylece eski nesil her zaman hiçbir zaman kaybolmayacak ve çağdaşlık sağlanacaktır. Uzun zaman alacak fakat bu uğraşa değecektir.Necmi Vuran Boş İnsanın Bir Günü Uyandım. Güneşin doğmadığı diyarların en batısında, zihnimde, uyandım. Bedenim hala yatıyor, karakterimle kirlettiğim çarşafta. Yalanlarımla uzattığım, kurnazlıklarım yüzünden yağlanmış saçlarım lekeler bırakıyor yastık kılıfına. Saat üç buçuk olmuş, her yer karanlık. Bu kez bedenen uyandım. Önce etrafıma sonra yere atılmış çöplere en son da boğazımdaki tadı bırakan sigara izmaritleriyle göz göze geldim. Sonra, oda arkadaşımın uyuyan silüetiyle karşılaştım odanın karşı tarafında. Bir koluyla gözlerini kapatmaya çalışmış uyuyorken. Hayatın kötülüklerini görmemek için blinçsizken bile çabalıyor, komik. Hızlıca telefonumu kontrol ettim. Birkaç cevapsız arama, kız arkadaşımdan mesajlar, okul ile ilgili toplu yazışmalar... Kayda değer bir şey bulamayıp sol gözümle gözlerimi ovuştururken diğer elimle kafamın arka tarafını kaşıdım. Acilen yiyecek bir şeyler sipariş etmeliyim aksi halde aç kalacağım, diye düşündüm. O kısmı da başardıktan sonra yavaşça kalktım yataktan. Sol elimle destek alırken yataktan terliklerimi aradım. Sol tekini bulunca günün ilk ışığı vurdu kulaklarıma. Günün ilk başarısı, hiç fena değil. Sağ eşini de bulduktan sonra bugünlük de başarı limitimi doldurduğumu farkettim. Bilgisayarın başına geçmem ile bir sigara yakmam arasında saniyeler vardı. Yavaş yavaş göz gezdirdiğim internet geçmişimden favori yabancı dizinin kaldığım bölümünü buldum. Kendi hayatımda yeni bir güne başlayalı henüz on dakika olmamıştı fakat ben çoktan başka hayatların lanse edildiği kurgularda kaybolmaya meyilliydim. Çünkü hayatım buydu ve ben bu şekilde mutluydum. Kendi hayatımı başka hayatlarda yaşarken. İlk bölümü bitirmeden siparişim geldi ve telefonum çaldı. Yurtta kaldığım için, kuryeler siparişleri getirince telefon ile aramak durumunda kalıyorlar, çünkü ortada çalabilecekleri bir kapı ya da zil yok. Yemeğin bir kısmını sakince tükettim. Hepsini bitiremiyorum bayağıdır zaten. Sanırım insanlar uyandıktan yarım saat sonra kokoreç yememeliler. Yemek yemekten de sıkıldıktan sonra görünmez ajandamda bilgisayar oyunları ile zaman geçirmek vardı. Genelde kendi hayatından memnun olmayan çocuklar lise çağındayken bu tarz oyunlara yönelirlermiş. Tek bir karakter üzerine, sanal bir dünyada, sıfırdan başlanılan sanal-gerçeklik oyunları bahsettiklerim. İşin en üzücü ama aynı zamanda da en komik tarafı; benim oynadığım oyunda, her oyuna başladığınızda karakteriniz değişebiliyor. Hani o kadar çabuk sıkılıyorum ki tek bir hayatı yaşamaktan, o kadar memnuniyetsiz bir insanım ki, tek bir hayat hiçbir platformda benim için yeterli olmuyor. Kız arkadaşım uyanana kadar oynamaya devam ediyorum. Normal insanların uyandığı sabah saatlerinde telefonuma bir mesaj geliyor kız arkadaşımdan. Günaydınlar diliyor, bugün nasıl olduğumu, mutlu olup olmadığımı, neler yaptığımı ve onu özleyip özlemediğimi soruyor. Kısa süren diyaloğumuzu buluşmak üzere plan yaparak tamamlıyoruz. Gitmek istemiyorum ama mecburum. Sevgi emek ise benim gösterdiğim en büyük emek bu. Her gün yaşıyormuşcasına davranmak ve bunu yaparken içten gözükmek. Çok başarılıyım bu konuda, gerçekten kayda değer bir başarı bu. Biraz tanısanız beni, sizler de anlarsınız. Öğlen oldu. Dokuz saatimi iki sayfaya sığdırdım. Derse gitmem gerekiyor yakın zamanda. Temiz olduğunu düşündüğüm kıyafetleri giyiyorum. Dün akşamdan boşaltmadığım çantamı açmadan omuzuma takıyorum ve okula doğru yola çıkıyorum. Birkaç bardak çay içiyorum kantinde, benimle arkadaş olduğunu sanan insanlarla birlikte. Kız arkadaşımı görüyorum arada, sarılıyoruz, zamanı yavaşlatıp bütün eksileri artıya tamamlıyoruz. Kısa bir süreliğine tabii ki. Sonra derslerime giriyorum. Akşam olmasına az bir vakit kalıyor, daha doğrusu benim için akşam olmasına. Gece yarısından üç saat sonra uyanan bir insanın, gece olmadan üç saat önce uyuması gerek çünkü. Genelde odama gidiyorum direkt. Günü son bir sigara eşliğinde izlediğim rastgele bir film ile sonlandırıyorum. Bugün de yaklaşık olarak otuz altı farklı hayat yaşadım ve en az haz aldığım yine sizlerle aynı dünyada barındığımdı. Ölümü beklerken ateşe verilmiş zaman ormanıydı. Yatıyorum artık, sizlere iyi geceler diliyorum. Miskler, ipek kumaşlar, korkusuz yiğitler ve bin bir gece/ Doğa Zeynep Germen Masal denince akla ilk gelen şey masumiyettir. Çocukların pembe dünyalarını biraz daha pembeleştirmek için vardır masallar. Çocuklara sevmeyi, sevilmeyi kısacası sevgiyi öğretir masallar. Çocukken dinlediğimiz masallar vardır. Sevgi dolu, pembe, masum masallar. Kırmızı başlıklı kız anneannesine yemek götürürdü, bir kurbağa prensesin öpücüğüyle prense dönüşürdü. Annelerimiz bize bu masalları okurken uyuyakalırdık. Her gece bir yeni masal daha dinlemek için can atardık. Fakat annenizin size hiç Binbir Gece Masalları’nı anlattığı oldu mu? Hayır, anlatmazlar… Çünkü Binbir Gece Masalları sevgi ve nefret dolu, pembe ve siyah, masum ve arsız masallardır. Binbir Gece Masalları ancak Şehrazat’ın sultanı Şehriyar’ı uyuturken anlatabileceği masallardır. Binbir Gece Masalları sizin büyüyünce bile aklınıza getiremeyeceğiniz olayları ve durumları barındıran Şehrazat’ın hayal gücüne hayran bırakan masallardır. Binbir Gece Masalları yüzyıllarca, Çin, Çin Hindi, Hindistan, İran, Irak, Türkiye, Suriye ve Mısır’da anlatılan masalların derlemelerinden oluşan on iki ciltlik bir kitap serisidir. Sultan Şehriyar bir gün kardeşinin karısını ve bir grup cariyeyi, bir zenci köleyle birlikte sarayın havuzunda ahlaksız bir şekilde görür. Bu ihanete karşı nefretini ve hırsını içine atamayan Şah Şehriyar sarayında bulunan erkek zenci köleleri ve cariyelerin kellesini uçurtur. Daha sonra yeni gelen cariyelerinden her gece biri ile birlikte olup, onların da kellelerini uçurtur. Ta ki cariye Şehrazat’a sıra gelinceye kadar. Şehrazat kıvrak zekâsını ve olağanüstü hayal gücünü kullanarak kellesini kurtarır. Nasıl mı? Sultanına bin bir gece boyunca dinlemeye doyum olmayan bir masal anlatarak. Bu masallar o kadar sürükleyicidir ki sultan Şehriyar, cariyesinin masallarından vazgeçemez ve onu bir türlü öldürtemez. Peki, bu masallar ne anlatır ki bir cariyenin hayatını kurtarsın? Binbir Gece Masalları doğu kültürünün, kadın erkek ilişkilerinin, şiddetin ve mistisizmin her bir öğesini yoğun bir şekilde barındırır. Masallarda betimlemeler o kadar mükemmel ve irdeleyicidir ki sanki bir sis eşliğinde bahsi geçen mekânın içinde bulursunuz kendinizi. Sırma saçlı ak gerdanlı pamuk kızlar, tadına doyum olmayan binlerce meyveden kazanlarca şerbetler, körpecik kuzulardan yapılmış pespembe etler, keselerce altın ve mücevherler, ilmek ilmek işlenmiş ipekten kumaşlar, kokusu bütün odayı saran baş döndürücü miskler ve korkusuz, yiğit savaşçılar... Ayrıca bu abartılmış derecede mükemmel gerçekliklerin dışında, masal bu ya korkunç ifritler, cinler, büyüler ve mistik her türlü olguya da yoğunlukla yer verilmiştir. Bu yoğun betimlemeler eşliğinde olay örgüsü de oldukça yoğun ve sürükleyicidir. Her bir masal birbiriyle ilişkilidir ve birbirini takip eder. Örneğin bir masalda şehrin prensesi ve bir ifritin hikâyesi anlatılıyorsa onu takip eden masalda prenses ve prensesin kız kardeşinin başından geçen bir masal anlatılır. Ayrıca annelerimizin anlatabildiği her masalda olduğu gibi Binbir Gece Masalları’nın bin birinden de çıkarmanız gereken bir ders vardır. Ancak size almanız gereken ders öylesine yoğun anlatılır ki, bin bir gece sonunda arsız bir bilgeye dönüşebilirsiniz. Annelerimizin anlattığı masallardan oldukça farklı olsalar da, çocukların duymaması gereken öğeler barındırsalar da Binbir Gece Masalları yetişkin okuyuculara yoğun duygular yaşatır, hayal gücünüzün sınırlarını zorlar ve tıpkı bir çocukmuşsunuz gibi size dersler verir. Bin bir gece boyunca sizi doğu kültürüyle harmanlanmış mistik bir yolculuğa çıkarır. Gerçeklerden ne kadar uzak olsa da mekânlar ve olaylar o kadar büyüleyicidir ki bir masalın size yaşatabileceklerine inanamazsınız. Her bir masalın sonunda bahsedilen yerde olmak ve yaşananları yaşamak istersiniz. Ayrıca Binbir Gece Masalları’nın bin birinci gecesinde anlarsınız ki masallar yalnızca uykuya yolculuk değil aynı zamanda bir cariyenin hayat kurtaran kahramanlarıdır. Hasan KOYUN Eğitmek Dünyadaki her bireyin farklı olduğundan yola çıkarsak çocukların da hepsinin aynı olmadığını kabul etmemiz gerekir. Ancak birçok ülkenin eğitim sistemi çocukların her birinin farklı birer birey olduğunu göz ardı ederek işlemektedir. İzlediğim bir kısa film böyle bir konu üzerine düşünmeme ve yazmama sebep oldu. Eğitim sistemi gerçekten şu an günümüzde olduğu gibi mi olmalı? 150 yıl içinde hayatımızdaki neredeyse her şey değişirken eğitim sistemi neden aynı şekilde kaldı? Çocukların sıralı sistemlere yerleştirilip söyleyecek bir şeyi olduğunda elini kaldırması, kısa bir arada yemek yemesine müsade edilmesi, sanki bir fabrikaya işçi yetiştirilmesi akla getirmektedir. Ayrıca okullarda, çocuklara günde 8 saat ne düşünmeleri gerektiği de söyleniyor. İnsanın aklına ister istemez şu soru geliyor, çocuklar sadece fabrikada çalışmak için mi eğitiliyor? Gelişen dünyada eğitim sistemi de bu doğrultuda bir gelişim izlemelidir. Günümüzde bu doğrultuda eğitim sistemini geliştirebilen ülke olarak Finlandiya kabul edilmiştir. Eğitim sistemi olarak dünyada birinci sırada yer almaktadır. Peki buna nasıl ulaştılar? Çocukları günde 8 saat sınıfta tutmak yerine, onlara kendi istekleri doğrultusunda yaşayabilecekleri bir hayat sunmak onların gelişimini olumlu etkilemiştir. Çocukları özgür bir birey olarak yetiştirmeli ve sürekli onlara bir şeyler yaptırmaya çalışılmamalıdır. Bir çocuğa zorla bir şeyi yaptırmaktansa, çocuğa istediğini yapmasına izin vermek hiç şüphesiz ki daha olumlu bir gelişim sağlayacaktır. Zorla yapacağı işten hem verim alamayacağı gibi hem de keyif alamayacaktır. Sonuç olarak çocuğun hem mutlu olması engellenmiş hem de gelişimi engellenmiş olur. Ancak çocuğa seçim hakkı verilerek istediğini yapmasına izin verilirse kendini istediği, ilgi duyduğu alanda geliştirebilir. Bütün çocukların çok çalışkan olması nasıl beklenebilir ki? Eğitim sisteminin öğrencilerden beklediği gibi herkes matematikte başarılı olmak zorunda değil. Onun yerine müziğe, resime ya da spora daha ilgili olan o konularda başarılı olması daha muhtemeldir. Ülkemizde yakın zamana kadar sadece okul ile yetinmeyip, çocukların ve gençlerin haftasonlarını dahi ellerinden alan dershaneler vardı ve çocukların oyun oynamaya dahi vakitleri kalmıyordu. Hiç değilse şimdilik onlardan kurtulduk. Ama öğrencilerin kendi gelişimlerine hiçbir faydası olmayan müfredatın içerdiği bilgilerle boğuşmasının önüne bir türlü geçilememektedir. Müfredatın eğitim ile hiçbir ilgisi olmayan politikacılar tarafından belirlenmesi, üzerinde düşünülmesi gereken önemli hususlardandır. Aynı siyasiler, her sene yapboz misali eğitim sistemini değiştirip durmaktadır. Bu durumda kısa vadede eğitim sisteminin iyileşeceğini ümit etmek, fazlaca iyi niyetli bir yaklaşım olacaktır. Eğitim sisteminin yanlışlıklarına beklentiler açısından da yaklaşabiliriz. Maalesef her biri çok farklı olan öğrencilerden sınavlarda aynı başarıya ulaşmalarını beklemek çok da gerçekçi değildir. Ancak günümüzde öğrencilerden sürekli olarak en iyi notu almaları bekleniyor, hatta öğrenciler birbirleriyle yarıştırılarak tek bir ölçüt ile değerlendirilmeye çalışılıyor. Sonucunda, doğal olarak birçok öğrenci kendisini yetersiz ve daha az özgüvenli hissediyor. Oysaki bütün bireylerin aynı olduğu kabul edilemez ve aynı ölçüt ile değerlendirilmesi de kabul edilemez. Sınavlarda başarısız olan bireyin genç yaşta hevesi kırılmış ve belki de çok daha yetenekli olduğu bir alanda kendisini göstermesi engellenmiş oluyor. İyi bir okulda, başarılı bir şekilde eğitim almayan birey, maalesef toplum nezdinde bile başarılı bir kişi olarak nitelendirilmiyor. Sonuç olarak, öğrencilerin daha özgür bir ortamda yetiştiği bir eğitim sisteminin gerekliliği göz önündedir. Çocuk yaştan itibaren uygulanması gereken ve çocukların kendi kişiliklerine uygun şekilde hareket edebilmelerini sağlayan bir eğitim sistemin başarıya ulaşması, Finlandiya sayesinde, kabul edilmektedir. Umarım, yakın zamanda dünyada birçok yerde daha örnek eğitim sistemi benimsenir ve daha fazla çocuk hayatını kendi tercihlerine göre mutlu bir şekilde yaşayabilir. EMRE TAN 21502228 Avrupa’da Müslümanlar ve Günümüzde Yaşam Aydın olmak; 21. Yüzyıl dünyasında yaşayan insanlar olarak sınır tanımayan bir insan hakları kabulu, dil, din, ırk ayırımı yapmaksızın, toplum ve hukuk kurallarına uyarak bir arada sevgi ve saygı esasına dayanarak yaşamayı gerektirir. Müslüman topluluğun dünyanın hiçbir yerinde aşağılanarak, Hristiyan geçmişi yaşayan topluluklardan ayrıştırılması kabul edilemez bir durumdur. Var olan haklar ve hukuk kuralları çerçevesinde etik değildir, kanuni değildir.Şu anda Avrupa’da yaşayan genç Müslüman nüfusu göçmen değildir. Onlar o topraklarda doğmuş, büyümüş, bir kısmı ülke vatandaşlığı olan veya yaşama müsadesi olan aynı temel hak ve özgürlüklere sahip bir kitledir. Dilin insanların iletişim şeklinin özünü oluşturduğunu göz önüne alırsak, Avrupa’da yaşayan Müslüman toplum, ülkelerin dilini kendi ana dili gibi konuşmaktadır. Bu nedenle iletişim problemi bulunmamaktadır. Bugün yaşanan durum ırkçılıktan ziyade din alanında bir ayrıştırma durumudur. İslamofobi, suçlu kişilerin toplumları zedelediğini belirterek, İslamiyeti kamuoyu önüne bu korkuyla ön plana çıkarmak istemektedir. Müslümanların Avrupa’daki topraklarda sayıca az olmalarına rağmen, yaşadıkları ülkelerdeki, nüfuslarının artış hızıyla ve yaşama şekillerine sahip çıkışlarıyla, toplumsal çoğunluklar son zamanlarda nedeni anlaşılmaz korku yaşıyor olabilirler. Çoğunluk iken azınlık olma korkusu aslında bu durum. Süre gelen sorunları toplum yöneticileri vasfında çözme, toplumları ayrıştırmama, birleştirme, haklara saygı duyma yerine, bazı siyasi yönetimlerin rüzgarı ters yöne çevirerek konuyu daha sığlaştırma gayreti İslamofobi’yi geliştiriyor. Çok kültürlülüğün önü kapanırsa bu karamsarlığı, içine kapanmayı getirir. Bir arada yaşayan insanlar birlikte hayatı paylaşmalıdır. Bu paylaşım durumu yasalarla desteklenmelidir. Ayrıştırılmış bir toplulukta en korkulan ve hiç bir taraf tarafından istenmeyen yaşam şekli şiddettir. Şiddet ve barbarlık kabul edilemez olgulardır. İslam’ı terörle ve korkuyla anmak kabul edilemez bir anlayış şeklidir. Tarihten ders almak ve neden sonuç ilişkilerini incelemek siyasetçilerin ve toplum yöneticilerinin görevi olmalıdır. Geçmiş yıllarda yaşanan ayrıştırma, sürgün ve hakların eşitsizlik ilkesine dayandırılması olayları sosyologlar tarafından da irdelendiğinde toplumda yarattığı tahribatları, nesillerde yaşanan yıkıntıları gözler önüne serecektir. Avrupa kendi bünyesinde yaşayan Müslüman ve yabancı toplumları içine entegre ederek yaşamayı sürdürdüğünde, farklı dine ve tabiyete mensup kişilerin, kamusal alanlardaki ve kendi dünyalarındaki yaşam şekillerine saygı duyduklarında, aynı saygıyı kendi içinde yaşayan farklı dine mensup toplumlar tarafından da görecektir. Tüm bunların yanında, toplumların bir arada barış ve huzur içinde yaşaması ve her bireyin hukukun koyduğu kurallara harfiyen uyması tartışılamaz bir kuraldır.Yaşanan terörist saldırıları kesinlikle tüm Müslüman toplumlar kınamaktadır. Eğitimleri yetersiz ve banliyölerde en kötü toplumsal şartlarda yetişen, suça meyilli, arayış içindeki suçlu insanları genelleyerek, kimse tarafından onaylanamaz ve hoş görülemez davranışların, tüm Müslüman ve yabancı toplumlara mal edilmesi düşüncesi veya iması kabul edilemez bir olgudur. Avrupa’da yaşayan Müslüman ve yabancı toplulukların Hıristiyan geçmişi paylaşmaması aynı dünyayı, aynı yaşamı paylaşamayacağı anlamına gelmemektedir. Bu bilinç, çeşitli eğitim ve etkileşim yöntemleriyle topluma aktarılmalı ve eşitlik tüm alanlarda özellikle yaşamda, eğitimde, sağlıkta, istihdamda yaşayan her bireye sunulmalıdır. Moriskoların yaşadığı acı, doğup büyüdüğü toplumlardan haksız göçe zorlanmaları ve kalanların yaşadıkları toplumsal baskı ve içe kapanmaları tarihte her zaman bir derstir, baskının ve zulmün getirdiği acımasızlığın geçmişte bir yaşanmışlığıdır. Günümüz dünyasının en büyük derdi terördür. Terörü haklı çıkaracak hiç bir politik söylem yoktur ve asla olmayacaktır. Huzur ve kişilerin can güveliği, ülkesel güvenlik en önemli kavramdır. Müslüman toplumlar huzur ve barış içinde bir arada yaşama saygısını her toplumda göstermiş ve aynı saygıyı hak etmiştir. Dışlamak ve görmezden gelmek başlı başına bir sorundur. Avrupa demokrasileri her şart ve koşulda aynı anlayış ve sahiplenmeyi, hoşgörüyü tüm toplum için göstermelidir. Ayrımcılığın yol açabileceği ve geçmişte yol açtığı sorunlar masaya yatırılmalı, uzmanlar tarafından bunun önüne geçecek her türlü duygu ve düşünce hukuk kuralları çerçevesinde toplumlara iletilmelidir. Dünyaya Kafa Tutmanın Sorunları Her bölümünü heyecanla izlediğim yeri geldiğinde insanı şaşkınlığa boğan, yeri geldiğinde ise üzen tek kelimeyle harika bir anime serisi Code Geass. Yakın gelecekte dünya İngiliz himayesi altında yönetilmektedir. İngiltere İmparatorluğu Japonya’ya saldırır ve ülkeyi ele geçirerek adını 11. Bölge olarak değiştirir. Bu sırada Japonya’da sürgünde olan İngiliz Veliahtı Lelouch vi Brittania, Geass olarak bilinen bir güç kazanarak Japon milliyetçilerini organize eder ve İngiltere ye karşı uzun sürecek bir mücadeleye başlar. Bir direniş veya sosyal hareket, toplumdaki belli sayıdaki insanın bir durumdan rahatsız olmasından doğar. Belli bir zamanın ardından insanlar organize olur ve belli eylemlerede bulunurlar. Ama gün geçtikçe bir lidere duyulan ihtiyaç artar. Liderlik olmadan bir kuruluş, bir organizasyon, belli miktarda yol alabilir. Karizma, soğukkanlılık, stratejik düşünme bir liderin olmazsa olmazlarındandır. Hikayede Lelouch’un Japon militanlarına liderlik edişi beni şok etti. Liderlik nedir, insanları bir amaç uğrunda nasıl savaşa hatta yeri geldiğinde, göz göre göre ölüme götürecek kadar onları nasıl kendine inandırırsın. Başka bir konu da insanların vahşi doğası. Elimize güç geçtiği an suiistimal eden bir varlığız. Gözümüzün önüne inen bir perdeyle adeta hareketlerimizin çevremizi, etrafımızdaki insanları nasıl etkilediğini görmez oluyoruz. Güç sahibine karşı insanlar nefret biriktiriyor, bu nefret gün geçtikçe insanların içinde yavaş yavaş birikiyor, bardağı taşıran son bir olay da bu insanları eyleme itiyor. Verdikleri mücadelede insanlar kaybediyor veya kazanıyor. Ama kaybetmek ve kazanmak bu durumda ne ki? Otoriteyi deviremeyip otoriteyi değiştirmeyi başaramazsan aynı baskı devam eder. Değiştirirsen de kendi seçtiğin bir kişi bu konuma gelir ve bütün hikaye baştan başlar. Lelouch nefret ettiği İngiltere İmparatorluğu’nu yıkmaya çalışırken durumlar yüzünden İngiltere’nin başına geçiyor bir şekilde ve Dünyanın bütün nefreti onun üstüne biniyor. Verdiği savaşı kağıt üstünde kazanıyor ama durumda bir değişiklik olmuyor. Dogmatik otorite hala yerinde duruyor. Yoksa duruyormuş gibi mi gözüküyor? Gördüğümüz her şey gerçek olan mı acaba? Cevabı basit herhalde. Hayır. Yaşamımızda birçok olay ile karşılaşır birçok insanla etkileşim içinde oluruz. İnsanlara ve gördüğümüz olaylara karşı belli tavırlar alırız. Bu tavırları almamızın sebebi gördüklerimizin bizi nasıl etkilediğidir. Eğer bizi kötü yönde etkiliyorsa bir olay, ona karşı negatif bir tutum takınırız. Değişmesini isteriz, konusu açıldığında düşüncelerimizi dile getirme ihtiyacı duyarız. İyi bir şey ise mutlu oluruz, böyle devam etmesini isteriz ve gene aynı şekilde fikirlerimizi belirtiriz. Ama ya şeyler göründüğü gibi değilse. Hikayede Lelouch Japon militanlarını Dünyanın süper güçleriyle baş edebilecek bir hale getirerek Kara Şövalyeler organizasyonunu kurar ve başta Japonya olmak üzere yanına dünyanın diğer ezilen ülkelerinin de desteğini alarak İngiltere İmparatorluğu’na karşı olan savaşına devam eder. Ama durumlar öyle bir gelişir ki Şovalyeler Lelouch’a hain gözüyle bakmaya başlar ve Lelouch İngiltere’nin başına geçer. Aslında amacı İngiltere’nin başına geçip Dünyanın bütün öfkesini üstüne toplayıp kendini Dünya’nın önünde öldürtüp İngiltere hakimiyetine son vermektir. Sevdiğimiz insanların değerini onları kaybettiğimizde anlamamız acı verici bir olay. Ailemiz, arkadaşlarımız, akrabalarımız. İnsanlarla onlarla birlikteyken olabildiğince değerli anlar geçirmeli ve olabildiğince hatıra yaratmalıyız. Hikayede de Lelouch öldükten sonra arkadaşları onun yaptıklarına rağmen Lelouch’u özlüyor ve onunla biraz daha zaman geçiremedikleri için üzülüyorlar. Kesinlikle kitaplarının okunması yada animesinin izlenmesi gerektiğini düşündüğüm günümüzde yaşadığımız birçok sorunlar ilgili harika mesajlar içeren bir baş yapıt. Ekin Bircan Boşdurmaz BİZİM KÖYÜN DELİSİ Köy dediğiniz zaman aklınızda neler canlanıyor? Birkaç inek veya koyun, ufak bir tavuk çetesi, küçük kerpiçten yapılmış dumanlı bacalara sahip evler… Peki, şimdi bahsedeceğim köyde bunların yanı sıra tebeşir kokusu , “hocam, hocam” diye bağrışmalar duyacağınızı ve bu köyün matematik için kurulmuş olduğunu söylesem, herhalde bana da tıpkı Aslıhan Lodi’nin yazdığı kitapta, bu köyün muhtarına hitap ettiği gibi “deli” dersiniz. Meraktan çatlayanlar için kitabımızın adını da şuraya bırakalım: Matematik Köyü’nün Delisi: Ali Nesin. “Matematiğin köyü mü olurmuş?” demeden önce bu köye gidip ziyaret etmenizi öneriyorum, nedenlerini merak ediyorsanız biraz daha sabretmeniz gerekecek. Tabii gitme imkânı olmayanlar için de köyümü -gittiğim ve iki hafta orada kaldığım için “köyüm” diyorum- dilim döndüğünce ve hatırladığım kadarıyla (üzerinden bir buçuk yıl geçti çünkü) anlatmaya çalışacağım. Bu güzelim köy(üm), İzmir’de bulunuyor. Hani şu 21 Aralık 2012’de kopacağı söylenen kıyamet vardı ya, şu Maya Takvimi’yle ilgili olan. İşte o sıralarda bir köyden bahsediliyordu, bu sözde kıyametten etkilenmeyecek olan. İsmini hatırlamayanlar için hatırlatalım: Şirince. Matematik Köyü, uzun adıyla Nesin Matematik Köyü –ki biz köylüler kısaca NMK deriz- bu bahsettiğimiz Şirince Köyü’ne 1 kilometre uzakta. Bence zaten sırf Matematik Köyü orada olduğu için Şirince kıyametten etkilenmeyecekti de neyse artık. Zaten Şirince’de, eğer Şirince’nin girişindeki köy tabelasını görmediyseniz, kime sorsanız size köyün yolunu gösterirler. Benden size bir tavsiye daha: Eğer köyden olduğunuzu söylerseniz, düşük bir ihtimalle de olsa size indirim yapabilirler. Köye girdiğimizde ise karşımıza ilk olarak anormal büyüklükte bir abaküs çıkıyor. Şaşırıyor muyuz? Tabii ki de hayır çünkü burası Matematik Köyü. Bununla beraber imece usulüyle köylüler –köye gelen öğrenciler- tarafından yapılmış taş evler gerçek bir köy atmosferi oluşturuyor. Aynı zamanda bahsettiğimiz taş evlerin üzerinde öğrencilerin emeği olması, köye büyülü bir hava katıyor. Köyün taş yollarında yürümek ve güzelim çam kokularıyla ciğerlerinizi doldurmak… Bahsettikleri ilham perisi, bu kokularda saklı gibi ya da en azından bana öyle geliyor. Bir not eklememiz gerekirse, köyün günlük işlerini –tuvalet temizliği, bulaşık vb.- öğrencilerin yaptığını belirtmeliyiz. Hangi toplumsal sınıftan olursa olsun, bu kuralın tüm öğrencilerin ödevi olduğunu da notumuzun notu olarak ekleyelim. Köyde başarılı olmak için ne kadar zeki de olsanız çalışmanız gerekiyor. Ali Hoca da bunu derslerinde özellikle vurguluyor. Köyün üzerine geceleri tam anlamıyla yıldızlarla dolu bir battaniye serildiğini söylesem, bunu yapmanın ne kadar zor olacağını anlarsınız. Tabii ki gündüzleri ders çalışırsanız, bu sorun ortadan kalkabiliyor. Köy hakkında ilginç bir şeyden daha bahsedecek olursak eğer, köyün sadece perşembe günlerinin tatil olduğunu belirtmeliyiz. Tam bir matematik felsefesiyle konulan bu kural, tahmin edeceğiniz üzere dinlenmek için haftanın ortasında bir zaman yaratmak için seçilmiş. Genellikle bu hafta tatillerinde ise köy toplu olarak aktiviteler yapıyor. Toplu aktivitelere örnek olarak, yani benim köyde kaldığım süre boyunca olan iki perşembe günü olan aktiviteler, Tekne gezisi ve Davutlar Milli Parkı’na düzenlenen tur. Toplu aktivite dediğime bakmayın, genellikle köy öğrencileri günün on altı saatini beraber geçiriyorlar. Tahmin edeceğiniz üzere kalan sekiz saatse uyumak için. Son olarak, biraz tekrara düşmek gibi olabilir, bu tecrübe hayatımı genel anlamıyla düzene sokmak için bir yoldu. Köy boyunca yaptığımız temizlik işleri ve benzeri faaliyetler de grup çalışması ve liderlik özelliklerinizi geliştirmek için kaçınılmaz bir fırsat. Biraz yanlış yerde söylemek gibi olabilir ama bu köyün dünyada bir ilk olduğunu belirtmek gerekir. Bundan dolayı, hazır böyle bir organizasyon Türkiye’de kurulmuşken bu fırsatı kaçırmayıp ziyaret etmenizi eğer fırsatınız varsa orada düzenlenen matematik programlarından birine katılmanızı tavsiye ediyorum. Düzenlenen programların tarihlerini öğrenmek için köyün internet sitesini ziyaret edebilirsiniz. Bahsedilen sitenin internet adresi: http://nesinkoyleri.org/ Osman Bora ILHAN 21101628 TURK102-2 BİR ARABADAN FAZLASI Şimdi, gelin hep beraber zihinlerimizde 50'li yıllara ufak bir yolculuk yapalım. Türkiye'nin yeni yeni ekonomik anlamda kendini toparlamaya başladığı, ancak İkinci Dünya Savaşı'nın da yeni bitmiş olması nedeniyle dünya çapında herkesin daha mütevazi yaşamak durumunda kaldığı yıllar... O yıllarda, Türkiye otomobillerini ithal ettiği için, herkesin bir arabası olması gibi bir durum kesinlikle mümkün değil. Hatta, otomobil bir ulaşım aracından öte, bir lüks halini almış. 60'lı yıllarda, yerli üretim bir otomobil piyasaya çıktı. Anadol. Gencinden yaşlısına, ekonomik durumunu bir nebze toparlayabilen herkes bir Anadol almak için kuyruklara girdi. Günümüzde bile, otomobiller arasında Anadol'un yeri ayrıdır. Dedelerimizin, annelerimizin, babalarımızın anılarını içinde barındıran ve onlara o yılları hatırlatan bir simge halini almıştır o artık. Dolayısıyla Anadol'u gören çoğu Türk insanının içi eski anıları ve duyguları ile dolar. Zaten insan genelde geçmişe dönüp bakmaktan hoşlanmaz mı? Çocukluğumuzda yaşadıklarımız, oynadığımız oyunlar, gençliğimizde yaptığımız çılgınlıklar ve daha birçoğu, o yıllardan kalan bir eşyayı gördüğümüzde aklımıza gelir. Gerek sosyal medyada, gerekse arkadaşlar arasında “Yahu bizim çocukluğumuzda şu vardı, hatırlayan var mı?” gibisinden sorularla hatırlanmak ve hatırlatılmak istenen aslında o eşya değildir. “Biz çocukken yediğimiz yemeğin, çiğnediğimiz sakızın bile tadı farklıydı” diyenler de, aslında bir şeyin farkında değildir. Değişen aslında sakız değil, kendisi, zevkleri, arkadaş çevresi ve hayatıdır. Sakız genellikle aynı kalır. Elbette Anadol'la ilgili böyle düşünen bir grup insanın yapmak istediklerinden biri de bu arabayla yurtdışını gezip, bu arabayı tanımayan yabancılara “işte biz o yıllarda böyle yaşıyorduk” derken, bir yandan da kendi gençliklerine ve eski duygularına dönmektir. Moğolistan'da, Çin'de yaşayan ve Türkiye'de vakit geçirmiş veya Türkçe konuşan insanlara, Türkiye'nin geçmişinden önemli bir parça ile birlikte selam götürmekten daha güzel ne olabilir ki? Bence, bir bakıma aynı soydan geldiğimiz bu insanlar ile aynı masada yemek yerken, kültürlerimizi karşılaştırıp, hem öğrenip hem anlatmak, gerçekten insanın hayatı boyunca en azından bir kez yapması gereken bir deneyimdir. Bir diğer yandan değinmek istediğim bir konu, insan ve makinenin bir olup zor koşullara karşı geldiğinde neler başarabileceği. Ahmet Bey'in “Prenses” adını verdiği Anadol'u, sanki sırtında bir ülkenin itibarını ve burs sağlanacak çocukların beklentilerini karşılamak için kendini son ana kadar tüketircesine, kazalara ve sorunlara rağmen göğüs gerip yarışın bitiş noktasına ulaştığında, insan gerçekten hayretler içerisinde kalıyor. Normal şartlarda tamamlanılamayacağı düşünülen yollarda, Ahmet Bey ve “Prenses”inin gösterdiği mücadele, dolayısıyla biraz normalin dışına çıkmış bir şey olarak değerlendirilebilir. Kendisi de başına gelen talihsizliklerden fazla zorlanmadan kurtulmasını şöyle özetliyor: “Özel etap başlangıç noktası kapanmadan 10 dakika önce özel etaba başlayıp, akşamüstü Igoumenitsa'ya yarış dışı olmadan ve ceza yemeden vardık... Gelin de burs alacak çocukların meleklerinin bizi koruduğuna inanmayın!”(s.114) Dolayısıyla, aslında sadece bir otomobil yarışı olarak görülebilecek bu macera, aslında ardında çok büyük anlamlar ve amaçlar yatan bir macera olarak görülebilir. Geçmişin Türkiye'sinin yurtdışında verdiği mücadele, buna bağlı olarak eğitim alma şansına erişebilecek bir sürü çocuk ve onların beklentileri ve insanın doğaya ve kendisine karşı verdiği mücadele. Aslında “Prenses”in üzerine yüklenen sorumluluk ve anlamlar ucu bucağı gelmeyen bir hal almış durumda. Aslında “Prenses” illa bir araba olmak durumunda değil. Kendimizi kanıtlamak, geçmişte yaşadıklarımıza karşı ve geçmişteki kendimizi göz önünde bulundurarak bir başarı sağlamak, o günleri yad etmek, ister eskiden kalan bir müzik aletiyle olsun, ister eskiden kalan anılarımızı içinde barındıran bir fotoğraf olsun, ister de eski model bir otomobil olsun, birçok yolla mümkündür. Peki bu durumda sizin “Prensesiniz” kim acaba? KAYNAKÇA Öngün, Ahmet. Anadol ile Pekin'den Paris'e 16000km. İstanbul: Doğan Kitap, 2013 Batuhan Balaban YETERLİ VEYA DAHA FAZLASI Ülkemizde defalarca tekrar edilmiş, kimin burnu biraz havaya kalksa ve kim kendisini üstte görmeye başlasa veya kendini büyük hırslar ile bir amaca adasa haddini bildirircesine suratına fırlatılmış veya şöyle biraz maddi olarak kudreti yerinde, gözler önünde birisi yaşamını yitirse ağızlarımıza istemsizce gelen bir söz var. “Herkesin en nihayetinde gideceği yer aynı.” Bu, ailelerimizin bizlere küçüklüğümüzden beri aşılamakta olduğu ve bu düşünce ile terbiye edilmiş yeni nesillerin de geleneği sürdürerek bir diğer nesle aşılayacağı bir fikir yapısı. Ne zaman hayattan şikâyet etsek, önümüze konan yemekten hoşnutsuz olsak veya elimizdeki imkânları herhangi bir şekilde küçümsesek, şükretmemiz konusundaki uyarılarla karşı karşıya kalıyoruz. Bu imkânları bulamayanlar hatırlatılarak merhamet yoluyla terbiye ediliyoruz ve elimizdekilerle yetinmeyi öğreniyoruz. Aza kanaat etmezsek çoğu bulamayacağımız söyleniyor. Hırslarımız, isteklerimiz ve seçimlerimiz aslında gerçekten de mantıklı görünen bu tarz öğretiler ile törpüleniyor. Bu durum bulaşıcı bir hastalık olarak da yorumlanabilir, olgunluk olarak da. Bu, büyük oranda, Anadolu’nun tasavvuf kültürü ve din algısı ile ilgili olsa gerek. Örneğin bu toplumda ölüler için şatafatlı, pahalı törenler yapıldığına, cenazelerde en güzel kıyafetlerin giyildiğine ve büyük ihtişamlı mezar taşlarına pek rastlamıyorum. Bana kalırsa, bu durum oldukça yerinde. Hayatın sona erip de artık bir geleceğin söz konusu olmadığı, yani her şeyin önemsizleştiği bu noktada, matemin ve geçmişi anmanın hafif havasından fazlası söz konusu olmamalı. Vahşi duyguları bir kenara bırakıp bulutların üstünde rahmetliyi hatırlamak ve yok olmanın tuhaflığına dalmak gerek. İşin içine nispet ve başkalarına karşı ekonomik güç gösterisi katıldığı zaman, böylesi durumlar saflıklarını kaybedip şahısların kendilerini tatmin ettikleri araçlara dönüşüyor. Öte yandan, bu fikir yapısının aslında sözde kaldığını ve dini konuların ötesinde Anadolu halkı tarafından o kadar da içselleştirilmediğini görmek pek de zor değil. Zira düğünlerimizi gösteriş yaparcasına mümkün olan en gürültülü şekilde gerçekleştirmeye çalışıyoruz. Ekonomik gücümüzün kat be kat üstünde olan, altında ezildiğimiz düğün masraflarına giriyoruz. Çiftlerin yeni hayatlarını duyurmayı amaçlayan ve mutluluğu ifade etmesi gereken bir aktivite, gösteriş hırsıyla kocaman bir ekonomik kaynağın bir gecede çarçur edilmesine dönüşüyor. Bu kaynağın, eğitim, seyahat veya insanı yukarıya çeken çeşitli uğraşlarda kullanılması çok daha aklıselim olurdu. Çünkü bu gürültülü etkinliğin ömürde sadece bir defa izlenip çekmecelerde tozlanmaya bırakılacak olan bir video kaydından daha fazla hiçbir getirisi olmuyor. Aynı şekilde, azıcık para bulduğumuz vakit ilk işimiz çok pahalı bir araba edinmek oluyor. Ekonomik gücümüzü unutup, iyi ve yeterli bir cep telefonu ile yetinmek yerine en son çıkan modele sahip olmaya çalışıyoruz. Markalı ürünlere içimiz gidiyor ve ikinci el bir araba parasına küçücük saatler alıcı bulabiliyor. Toplumumuzun bireyleri kendilerini ispat etmenin yolunu ekonomik güçlerini sergilemekte arama yanlışına düşüyor. Bireylerin pahalı bir telefonun kendilerini olduklarından fazlası yapmadığının farkına varması gerek. Bu hırsın peşine takılmak objelere karşı sonu gelemez bir tatminsizliğin içinde boğulan, asla mutlu olamayan maddiyatçı bireyler yaratıyor. Bu açıdan şükretme kültürünün faydalı olabileceğine inanıyorum. Bana toplumuzdaki herkesin gideceği yerin en nihayetinde aynı olduğu düşüncesini anımsatan ve buradan yola çıkarak şükretme kültürünü sorgulatan Emile Zola’nın beş farklı sınıftan insanının son demlerini ve nasıl öldüklerini anlatan Kim Nasıl Ölüyor? adlı eseriydi. Tam da bizlere şükretmeyi tembihleyen önceki nesillerin gösterebileceği ibretlik bir örnek gibi görünse de, eserde şatafat içinde uğurlananlar ve son nefesini sefalet içinde verenler düşünüldüğünde, aynı yere gitseler bile kimsenin aynı şekilde gitmediğini düşünmemek elde değil. Olduğu yeri kabullenen, şükrü fazla kaçıran şahıslar, hiç çabasız hayata refah dolu başlayanları veya onları sömürenleri sineye çekebiliyorlar ve adaletsizlik kalıcı oluyor. İnsnalar akıllarını kullanıp nerede şükretmeleri gerektiğini bilmeliler. Bana kalırsa, şükretmekten, konumumuzu kabullenmekten kaçınmamız gereken en önemli nokta kişisel gelişim olmalı. Şahıslar bilgiye ve yeni yetenekler edinmeye karşı durdurulamaz bir aç gözlülüğe sahip olmalılar. Maddi güç sınırlı sayıda dilek hakkına sahip olmaya benziyor ve bunu akıllıca harcamak lazım. Binlerce liraya alınan bir araba zamanla hurdaya dönecek iken öğrenilen yeni bir dil, deneyimlenen yeni bir ülke ve edinilen yeni bir sertifika yeni kapılar açacak, daha çok dilek hakkı kazandıracaktır. KAYNAKÇA Zola, Emile. Kim Nasıl Ölüyor? Çev. Alper Turan. İstanbul: Sel Yayıncılık, 2018. Baskı. İbrahim Burak Çöğgün Kadın Bir varmış bir yokmuş, kadının değeri zümrütlerden, yakutlardan daha kıymetli, sözü lisanı Bağdat’a kadar duyulurmuş. Ahu gözlü, kiraz dudaklı dilberlerin bir eli yağda bir eli balda, ağırlığınca altınlarda tartılan güzellerin zamanında mı gitsek? Uğruna yazılan şiirler, güzelliği uğruna yapılan filmler, en kutsal olan kadına inen ayetler, değerini anlamada ana kelimesi kadar etkili, gelin kadar duygulu, kızım kadar da değerli kelimelerin sahibi kadın. Ailenin bereketiyse kız çocukları, evin direği ise annelerimiz. Yuvayı yapan dişi kuş değer abidesi kadınlar. Dünyanın sağından soluna, kuzeyinden güneyine kadına baktığımızda kadın her yerde kadın. Sütlü çay içen naif İngiliz kadınlarından Afrika'nın yerli kabilelerindeki kadınların duygu ve değer anlamında birbirinden farkı yok iyi bakıldığı zaman. Sevilmek, değer görmek, önemsenmek hepsinin gerçek anlamda isteği. Ne kadar anlaşılabilir bilinmez. Kadın kucağınıza doğan minicik bir kalp, tuttuğunuz zarif bir el hep aslında. Kadın bir yanı hiç büyümeyen küçük bir kız çocuğu gibi, diğer yanı ise süsü, zarafeti, giyimi, kuşamıyla hak ettiği değerin anlaşılmasını isteyen. İşini erkeklerden daha iyi başaran, tuttuğunu koparan, gerektiğinde dişini tırnağına takmasını bilen panter ruhlu büyük ruh. Kocası ve çocukları için saçını süpürge yapan sıkıntılara göğsünü siper eden büyük kahraman. Cesareti, merhameti, hoşgörünün doruk noktalarını kimseye göstermekten çekinmeyen bir yiğit o. Erkeklere göre feraseti, basireti yüksek her zaman da daha dengeli, ılımlı, idareci. Trafiğin bile kralı değil mi kadınlar? Hal böyle iken yaşadığımız dünyada kadınların başına gelenler anlatılamayacak kadar vahim. Gözünü Dünya’yı açan minik kalp demiştik, nasıl şehvetle bakılabilecek duruma getirilebilir ya da bir insan nasıl böyle bakabilir, bakmakla kalmaz taciz edebilir? Hangi kafası yapısı ile tecavüz edebilir, nasıl küçücüğümü hayattan koparıp atabilir? Dokuz aylık bebek veya üç, beş yaşında çocuk olmak fark eder mi? Babasının, amcasının, dayısının, komşusunun dahi dokunuyor olması insanlığımızın ne kadar yoklara düştüğünü gözler önüne sermekte. Ergenliğe adım atan Kız çocuğu, evliliğe adayı gelin kız gözüyle bakılıyor hala ülkemizde. Eğitim sistemsizliği mağduru çocuklarımız, öncelikle aidiyeti oluşturmuşken ne verilirse hamini gırtlak yapıyor sorgulamadan. Bilinçsiz boş insanlar yetişiyor. Eski gelenekler adı altındaki bağnazca adetlerle yoğrulmuş aile yapısı asıyor, kesiyor, koyuyor saçma sapan kuralları ortaya. Uyan uyar, uymayan ölür yaklaşımı ile oluşturuluyor sistem. Bizim aşiretin âdettir, bizim ailenin kuralıdır sözüyle başlayan cümleler on dört, on beş yaşındaki kız çocuğu satıveriyor damdaki danalar gibi. Ağzı kulaklarına fiyonk oluyor aile büyüklerinin. İki bilezikle mutlu olan çocuk sevdim sanıyor, âşık olmak ne bilmeden. Hoca zaten gani, kıy gitsin. Kıya kıya kalmadı artık vicdan, sağduyu, basiret. Sonrada bir kerelik af diye bir şey atılıyor ortaya. Sofra bezini serdim içinden çıktı der gibi. Tecavüzcüler için değil, manipüle etmeyin ha deniyor. Alan belli, satan belli. Severek evlendim sekiz yaşında, kocam hapis, ben mağdurum diyen için çıkıyor af. Mağdurun, mağduriyeti nerede yaşadığını bilmemesi zaten en büyük mağduriyet. Ben on beş yaşında iken diye başlamalı kadın söze. Ailem benim duygularımı taciz etti, başkalarının benim hak ve hürriyetlerime el uzatmasına müsaade etti. Çocuk olarak sahip olacağım her hakkıma tecavüz edildi. Eğitim hakkıma tecavüz edildi, oyun hakkıma, sosyal haklarıma, duygusal haklarıma yüzlerce kere tecavüz edildi. Buna da ailem sebep oldu diyebilmeli kadınlarımız. Affı çıkaranlara diyorum, bundan ala tecavüz olur mu? Bundan ala tecavüzcü olur mu? Biz nasıl bir zihniyet olduk ki küçüklerin hakkını korur olduk. Gözümüzün içine baka baka biz onu demek istemiyoruz denilebiliyor, bir kereden bir şey olmaz zihniyeti bir kerede bitiriyor işi. Bir öpeyim, bir dokunayım, bir satayım, bir alayım, bir kadın, bir de af. Rüveyda Akdoğan 21602250 Julija Neje, “Children In Gaza Were Asked To Draw What The Future Of Gaza Looks Like,” 12 Temmuz 2015 tarihinde erişildi. www.boredpanda.com. BÜYÜMEZ ÖLÜ ÇOCUKLAR Benim sizden kendim için hiçbir şey istediğim yok. Şeker bile yiyemez ki kâat gibi yanan çocuk. Çalıyorum kapınızı teyze, amca, bir imza ver. Çocuklar öldürülmesin şeker de yiyebilsinler. NAZIM HİKMET Onun adı Shahed Dhabba. Shahed 10 yaşında. Farklı bir dünyası var bizimkine göre. Onun dünyasında Güneş çok doğmuyor; gökyüzü çoğunlukla karanlık ve küllerle, dumanlarla kaplı. Aynı zamanın içinde paralel evrenlerde yaşıyoruz onunla sanki. Orada oyuncak bebekler değil sokakta yatan cesetler var. Ya da tatlı şekerler yerine otomatik silahlar… Yerler mermi kovanlarıyla kaplanmış, ağaçlardan dökülen yapraklar bile görünmüyor. Biz balon patlayınca bile korkarken Shahed bombaların içinde büyüdü. Peki ya siz, seksek oynar gibi mayınların üzerinden atlamaya çalışmak, ne demek bilir misiniz? Ya da kan kokusuna o kadar alışmak ki bir çiçeğin kokusunu unutmak… Shahed’in eline bir kâğıt biraz da boya kalemi vermişler. Hadi bakalım, çiz hayalini kızım. Elindeki boyalarla renklendir ülkeni. Memleketin için gelecekte ne olmasını istiyorsan dök o kâğıda. Yapmış tabii o da. Ama o resimde oyuncaklar, dondurmalar, çikolatalar yok. Lunaparkta eğlenirkenki gülüşünü ya da bisiklete binerken rüzgârın saçlarını okşayışını çizmemiş. Onların yerine iki pencereli, minik, mütevazı bir ev var. Hani şu yaz kış demeden tepesindeki bacadan çıkan dumanları çizdiğimiz evlerden… Etrafında kelebeklerin uçuştuğu, kuş cıvıltılarıyla, huzurla dolu bir ev… Daha roketler yüzünden duvarları yıkılmamış, kan kırmızısına boyanmamış bir ev… Çok bir şey istemiyorsun sen de zaten hayattan. Belki de kayboldun etrafını kaplayan karanlıkta, hayal kuracak kadar bile renk bırakmadık sana. Tek bir şey istiyorsun, o da yaşamak. İnsan olarak en temel hakkını diliyorsun. Doğmuş olduğun yerde yaşamanın tadını çıkarmak kadar doğal, ne olabilir ki? Ama birilerine göre öyle değil demek ki. Çünkü o birileri genişçe bir fatura kesmişler zamanında. Sen orada dünyaya gelerek yerini almışsın o faturada, sana sormamışlar bile ne düşündüğünü. İnsanoğlu birer birer ana rahmine tohum olarak düştü. Analar büyüttü bizi sevgiyle, şefkatle. Yemeyi öğrendik, yürümeyi sonra da konuşmayı. Oyunlar oynadık, hayaller kurduk beraber. Evcilik oynarken ya doktorduk ya öğretmen ya da anne-baba… O oyunlarda hangimiz azılı bir katildik ya da insanlara zarar vermek istedik? Çocukken böyle saf böyle güzelliklerle dolu iken ne ara bu hale geldik? Kimisi buna gerçek hayatla karşılaştık diyebilir. Ama o gerçek hayatı da biz yarattık zaten. Her bir sistemi de biz kurduk, var olanı da yine biz bozduk. Menfaatlerimiz için insanları kölemiz yaptık, mağdurların acılarıyla beslendik. Öyle bir kirlendik ki bu kiri çıkarabilecek bildiğimiz hiçbir sabun yok. Ses çıkarmadığımız, işkencelerine göz yumduğumuz herkesin âhı üzerimizde. Yükümüz çok ağır. Maddi olarak her zevki tatsak da manevi yönden ağırlıklarımız bizi sakat bıraktı. Senin neler yaşadığını gören olmaz yavrum, kalbinin en derinlerinden bağırırsın ama duyan da olmaz. Çünkü hepimiz minik dertlerimizle dolu hayatımızda boğuluyoruz, kendimizce üç maymunu oynuyoruz, dışarısı umurumuzda bile değil. Görmedik, duymadık, bilmiyoruz. Kabul edelim işte. Benciliz. Yaptığımız iyi şeyler bile art niyetli. İçimizde güzel olan ne varsa parçaladık, yırtıp attık. Tek bir gözyaşın için dünyayı yıkmamız gerekirken bir gülümsemeye hasret bıraktık seni. En güzel arzularından mahrum bıraktık. Söyle küçüğüm, çocuklar ölürken her yerde, ne anlamı var dalından çıkan bir çiçeğin, bakkallardaki envai renk şekerlerin? Bırak Güneş doğmasın yarın, senin gözlerin yaşlıyken biz hiç aydınlığa ulaşamayız zaten. Keşke giysen de çeşit çeşit elbiselerini, eteklerini; ailenin elinden tutup bir kır bahçesine gitsen. Koşup oynasan orada, kelebekleri yakalamaya çalışırken kahkahalarınla çınlasa dünya. Yara bantların yerine saç tokaların, kolyelerin olsa. Bir de en büyük derdin okul ödevlerinden ibaret olsa. Söyle, çok mu şey istiyorum küçüğüm? Biz, biz yenildik. İnsanlık yenildi. Hırslarına, arzularına, birkaç yeşil kâğıt parçasına değiştiler başkalarının hayatlarını. Affet bizi küçüğüm. Biz sana layık olamadık. Affet. KAYNAKÇA Neje, Julija. “Children In Gaza Were Asked To Draw What The Future Of Gaza Looks Like.” 12 Temmuz 2015 tarihinde erişildi. www.boredpanda.com. OSMAN KADİR KÖŞKER 21302382 BAŞAK BERNA CORDAN TURK 101-14 02.11.2014 NAKIŞ NAKIŞ TÜRKÇE Kitaplar arasından bir tercih yapmam istenseydi sanırım seçeceğim son tür, şiir kitapları olurdu. Realiten uzak, hız çağına pek de uygun olmadığını düşündüğüm şiir kitapları ile ilgili ön yargımı tamamen değiştiren kitap: Kendi Gök Kubbemiz. 1900’lü yılların başında yazılması nedeniyle “Anlar mıyım acaba?“ diye ürkerek elime aldığım kitap, meğer Türkçenin en saf, en mükemmel hâliyle işlendiği bir eser olarak okuyucuları kucaklamayı bekliyormuş. Kitapta yer alan şiirleri tekrar tekrar okuma isteğimin arkasında sanırım şairin kullandığı dilin eşsizliği yatmaktadır. Yahya Kemal’ın deyişiyle “Beyaz Türkçe”. Şairin her sözcüğün, her harfin üzerinde aylarca hatta yıllarca düşündüğü sonra kullanmaya karar verdiği KÖŞKER 2 apaçık ortada. Sözcüklere hayat verilmiş sanki. “Ve serin selviler altında kalan kabrinde” (Beyatlı 1989:87) dizesinin ilk şeklinin, “Ve siyah selviler altında kalan kabrinde” olduğunu, şairin yıllarca bekleyip serin sözcüğünü bulduktan sonra şiiri yayınladığını okuduğumda sanatçı olmanın aynı zamanda bir sabır işi olduğunu öğrendim. Anlaşılan şairlik aceleye gelmiyormuş. Kitabın ismine bakarak ne tür temaları işlemiş olabileceği konusundaki tahminlerim ise beni yanıltmadı. Evet, Kendi Gök Kubbemiz yani bizim gök kubbemiz. Bizi bize anlatıyordu. Büyük bir medeniyetin ve milletin bir parçası olmanın verdiği övünç ve en önemlisi de bunun hissettirdiği haz her kelimede her dizede iliklerime işliyordu. Eserin bence en dikkat çekici noktalarından biri de nostalji. Şairin içerik olarak eskiyi anlatması, bunu yaparken de okuyucuyu sıkmamaya gayret etmesi kitabı canlı kılmış. “Deniz ufkunda bu top sesleri nereden geliyor? / Barbaros, belki, donanmayla seferden geliyor.” (Beyatlı 1989:7) dizelerinde kendimi adeta Barbaros’un gemisinde, Tunus ya da Cezayir’den dönen leventlerin, bir başka dizede ise kafilelerle Tuna’dan geçen akıncıların yanında hissettim. Aziz İstanbul’u, Yahya Kemal’in adres gösterdiği “Bir Tepeden” daha sonra da “Bir Başka Tepeden” onunla birlikte izliyordum sanki. İstanbul’u adım adım, şairle adeta kol kola geziyorduk. Çocukluğumda gezip dolaştığım Süleymaniye, Üsküdar, Hisar, İstinye, Boğaz, Fenerbahçe ve daha nice mekânlar, dizeleri okudukça benim için farklı anlamlar kazanıyordu. Nasıl bir ruh hâlinin ve duygu yoğunluğunun sonucuydu acaba, bir şehre bu kadar hayran olmak? Şair bir yazısında diyor ki: “İstanbul, gözleri en ziyade kamaştırmış ve gönüllere en ziyade yerleşmiş bir şehirdir. Türkiye Türklerinin yeryüzünde başka bir eseri olmasaydı, tek başına yalnız bu eser şeref namına yeterdi.” (Beyatlı 1989:17) KÖŞKER 3 “İstanbul’u sevmezse gönül, aşkı ne anlar?” (Beyatlı 1989:84) Hangi dize İstanbul sevdasını bu denli kısa ve öz anlatabilir? Peki ben, hangi şehre methiyeler yazacak kadar kendimi oranın bir parçası hissediyordum? Uğruna şiirler yazılacak şehirler kalmış mıydı acaba? Deniz, gökyüzü, ufuk, tarih, sonsuzluk, metafizik motifleri nasıl da harmanlanıp en seçkin sözcüklerle şiir olup karşımıza çıkıyordu. Sadece görme organı olarak tanımını yapabileceğimiz göz, küçük yaşta öksüz kalınca mı acaba şair tarafından semavi gözler diye nitelendiriliyordu? Duygu yoğunluğu yaşamanın, şair olmanın yolları acı dolu hayatlardan mı geçiyordu? Ezgi olarak bana hiç de yabancı gelmeyen “Sana dün bir tepeden baktım aziz İstanbul!” ya da “Birçok seneler geçti, dönen yok seferinden.” (Beyatlı 1989:15) dizelerine eserde rastlamam da bana sanki bir dostla karşılaşmış hissini verdi. Bana göre kitap zevkli, doyurucu ve edebiyatımızın seçkin örneklerinden biri. Kültürümüze açılan kapıların anahtarlarından biri. Demek ki tarih, edebiyat ve şiir birikimi insana böyle mısralar yazdırabiliyor. Böylelikle gerçek bir entelektüel olmanın sonucu olarak kitap, edebiyat tarihinde en güzel yerini alabiliyor. Yağmurlu bir akşamda bu satırları yazarken ben de lirizmin doruğundayım. Yine imdadıma bana şiiri sevdiren şair Yahya Kemal yetişiyor ve diyorum ki: “Bitsin, hayırlısıyla, bu beyhude sonbahar.” (Beyatlı 1989:82) KÖŞKER 4 KAYNAKÇA Beyatlı, Yahya Kemal. Kendi Gök Kubbemiz. İstanbul: Milli Eğitim Bakanlığı Yayınları, 1989. KORKUNUN İDEALLERİMİZDEKİ ETKİSİ Korku her insanın hayatında büyük bir yer tutuyor. Bazıları korkularını bastırıp onların hayatlarını etkilemesine izin vermiyor. Bazıları hayatlarını korkularına teslim ederek yaşıyor. Bazıları ise korkularını öyle bir yönlendiriyor ki, onları yararlı olacak şekilde dönüştürmüş oluyor. Bu farklılıkların oluşmasında ise insanların farklı kişiliklere sahip olmaları ile birlikte, farklı korkularının olması da çok etkili. Belki de korkunun nereden kaynaklandığı… Çok farklı sebeplerden kaynaklanabiliyor korku. İnsanlar pek çok şeyden korkabiliyor. Ben de korkabilirim; herkes gibi, her şeyden. Ferit Edgü gibi “Korkma sönmez. Hayır korkuyorum. Bu şafaklardan korkuyorum. Patlayıcılardan korkuyorum. Alevlerden. Yangın bombalarından. Biber gazından korkuyorum. TOMA’lardan korkuyorum. Misketli bombalardan. Cenazelerden korkuyorum. Paramparça olmuş insanlardan. Et yığınlarından…” Korkuyorum, çünkü tehlikenin farkındayım. Çirkinleşen insanlığın, yitirilen özgürlüklerin, bozulan, bozdurulan hayat şartlarının, birbirlerine düşürülen insanların farkındayım. Farkındaysam engel olmak için uğraşmam, diğer insanların da farkına varabilmesi için çabalamam gerekmez mi? Tüm hayatımı buna göre şekillendirmem, işimi ona göre seçmem, belki yaşadığım şehri bile değiştirmem, daha öğrenci iken kurulmaya başlanan emeklilik hayallerinin yanından bile geçmemem gerekmez mi? Gerekir, çünkü bir amacı olduktan sonra ona göre yaşaması gerekir insanın. Gerekir, çünkü farkında olduğu bir şeyi yok sayarak yaşamaya devam edemez insan. Yok saysa bile bu düşünceler hep onunla gelir, her şehre, her zamana… Kısacası, ölene kadar mücadele içinde olacağı bir hayata hazırlıklı olması gerekir insanın. Peki ya yorgunsam? Mücadele edecek gücüm yoksa? Daha bu yaştan nasıl bu kadar yorgun olabildiğimi sorgulayabilirsiniz. Ama insan daha bu yaşında özgürlüğü ile sınanabildiği bir ülkede yaşadığında, yaşamaya devam edebilecek gücü bile zor bulabiliyor kendisinde. Mücadele etmeyi seçmek de özgürlüğünü masaya koyduğun bir kumar iken ve senin yorgunluğun özgürlüğünün tehdit altında oluşu hissinden gelirken, böyle bir mücadele içine girip hayatını riske atmaya değer mi? Kim için, ne için, ne uğruna mücadele edeceksin? Belki de hiç gelmeyecek olan o ‘güzel, özgür, parlak yarınlar’ uğruna mı? Peki ideallerinin gerçekleşme olasılığı düşük olduğu için onlardan vazgeçmek ne kadar doğru? Hem de vazgeçince gerçekleşmemesinin sorumlularından birine dönüşecek iken… O zaman bu mücadele istediğim gerçekten özgürlüğe olan özlemden değil de özgürlüğün yokluğundan sorumlu tutulacak olmanın korkusundan mı geliyor? Yani temeline kendini koyduğun, bencilce bir istekten… Eğer böyle ise bencilce çıkılan bir yolculuktan, nasıl toplum yararına bir sonuç beklenebilir? İşte ben de mücadele etmekten korkuyorum. Sorumluluk almaktan korkuyorum. Mücadele ederken arkamda kimseyi görememekten… Özgürlük için mücadele ederken istediğim seviyeye ulaşamayıp üstüne bir de elimdekileri kaybetmekten korkuyorum, artık mücadele düşüncesini aklımdan bile geçiremeyecek kadar sınırlandırılmaktan. Sadece istediğim gibi yaşamak, düşündüklerimi söylemek ve yazmak iken tek dileğim, vatan haini ilan edilmekten korkuyorum. Pek çok insan gibi kendi ülkemde yalnızlaştırılmaktan, kendi ülkeme yabancılaşmaktan korkuyorum. Daha özgür bir toplum için uğraştığımı söylerken bencilleşmekten korkuyorum. Bu bencilliğim ile ulaşmak istediğim şeyi daha da alt seviyelere çekmekten… İdeallerim için uğraşırken doğru ile yanlışı ayıramayacak olma ihtimalinden korkuyorum. Peki ya diğer insanlar da benim gibi korkarsa özgürlükler için mücadele etmekten? Hep birlikte oturup bir mucizenin gerçekleşmesini mi bekleyeceğiz? Ortada emek yok iken istediğimiz seviyeye ulaşmayı hak etmiş olmamız mümkün mü? Sessiz kalarak istemediğimiz durumu güçlenmeye terk etmişken… Köşemize çekilip ‘cık cık’ demek ile mi yetinmeliyiz? Sanırım bir yerden başlamamız lazım. ’Lütfen olsun, lütfen olsun’ diyerek isteklerimizin gerçekleşmesini bekleyemeyiz. Kaybedebileceğimiz şeyler olsa da, risk altına girmeden de daha iyisini elde edemeyeceğimizi bilerek bir yerden başlamamız lazım. Sevdenur DOĞAN Kaynakça: Edgü, Ferit. Korkuyorum. İstanbul: Sel Yayıncılık, 2017.Ölümden Sonra Andrei kilisenin o büyük kapısından girenleri tek tek inceliyordu. En son kasap Pirlo girmişti. Ondan sonra da dayısı Alexander girmişti. Galiba yine sarhoştu. Güldü Andrei, dayısının bu halini seviyordu aslında. Günün yirmi dört saati sallanarak yürür, çevresine keskin bir şarap kokusu yayardı. Ama kimseye de bir zararı olmazdı. Ama bugün yani yeğeni Andrei’nin öldüğü gün bile sarhoş olmasını galiba kasabalılar yadırgamıştı. Evet, ölmüştü Andrei! Bir önceki gece attan düşmüş oracıkta ruhunu teslim etmişti. Ama Andrei o saatten itibaren her şeyin farkındaydı. Kendi cesedinin önce kasabanın doktoruna götürmelerini izlemiş, sonra da kapkara bir tabutun içerisinde kiliseye götürürlerken takip etmişti. İlk başlarda çok garip gelmesine rağmen alışmıştı şimdi. Kabullenmişti öldüğünü. Demek ölen herkes kendi cenaze törenini izliyordu. Babaannesinin cenaze törenine gitmediği için üzülmüştü bunu düşününce. Kim bilir ne kadar üzülmüştü kadıncağız. Papaz Elijah okuduğu duanın sonuna gelmişti. Şimdi tabutunu 4 kişi omuzlamış, mezarlığa doğru götürüyordu. Kilisedeki herkes de tabutun arkasından mezarlığa gitmeye başladı. Andrei de izlemek istiyordu. Acaba cesedimi gömdükleri zaman bende girecek miyim toprağın altına diye düşündü. Ürperdi birden sıkılırdı ki orda. Gömüyorlardı işte. Önceden kazıldığı belli olan bir mezarın içine tabutunu yerleştirmişler üzerine toprak atıyorlardı. Giderek içi daha fazla sıkılıyordu Andrei’nin. Mezar doldukça daha kötü hissediyordu.Son kürek toprağı da attıklarında, artık bayılmıştı. Ya da her neyse… Gözlerini açtığında mezarlıktaydı. Rahatladı, mezarın içerisinde yaşamak zorunda değildi çünkü. Gömülme anındaki sıkıntılarını hatırlayınca uzaklaşmak istedi mezarlıktan. Hemen yanı başındaki kilisenin gölgesinde kalan küçük bir kasaba mezarlığıydı burası. Mezarlıktan tam çıkmıştı ki bir şeyin farkına vardı. O yürümüyordu; sürünüyordu! Hem de önceki boyutuna göre o kadar küçük bir canlıydı ki otların arasından süzülüyordu. İnsan değildi artık, onu anlamıştı. Ama nasıl bir canlı olduğunu da çok merak ediyordu. Vücuduna da bakamıyordu ki. Geriye döndüğünde sadece kuyruk gibi bir şey vardı ve o da onun vücudunun parçası olamazdı herhalde. Acilen görmeliydi kendisini. Doğruca kasabanın berberinin yolunu tuttu. Orada bir sürü ayna vardı. Birden çok hızlı gittiğini fark etti. Gelmişti bile. Heyecandan insanlara bile aldırış etmemiş, açık kapıdan içeri girmişti. İnsanların kaçışmasını bile umursamamıştı. Ama kendisini aynada görünce yaşadığı şok bütün dünyayı unutturmuştu zaten ona. Karşısındaki bir yılandı! Önce inanmak istemedi, ama sonra kendisi hareket edince aynadaki yılanın da hareket etmesinden anladı neyle karşıya karşıya olduğunu. Öldükten sonra yılan olmuştu demek. Acaba ölen herkes yılan mı oluyordu? O bunları düşünürken birden vücudunda bir acı hissetti. Birisi ağır bir şeyle kuyruğuna vurmuştu. Can havliyle dışarı attı kendini. Geriye dönüp bakınca kendisine vuranın en iyi arkadaşlarından birisinin olduğunu gördü. Gerçi vurduğu şeyin kendinin olduğunu bilseydi vurmazdı da. En iyisi uzaklaşmalıydı insanlardan. Dağlara doğru sürünmeye başladı. Kısa bir süre içerisinde köyü arkasında bırakmış, uçarak gidiyordu bilinmeze doğru… Tekrar ölseydi ne olacağını merak etti sonra. Acaba tekrar insan olur muydu? Veya daha kötü bir durumda bir canlı mı olurdu? Kafasında bin bir türlü soru vardı. Aslında yılan da olmaması gerekiyordu. Papaz Elijah’ın anlattıklarına göre şu an cennette olması gerekiyordu. Papaz düzenli olarak pazar ayinlerine gelenlerin cennete gideceğini vadetmişti. Andrei de dinine bağlı bir insandı sonuçta. Ne yani papaz yalan mı söylemişti? Şu an burada olmak yerine cehennem de olabilirdi. Ama ne olursa olsun bu şekilde olmaması gerekiyordu. Böyle bir şey kutsal kitapta da yazmıyordu ki. Bu inancına tersti. Konuştuğu hiçbir papaz da böyle bir şeyden bahsetmiş değildi. Kendisi de hiçbir zaman sorgulamamıştı. Henüz on yaşındayken Marie halası onu zorla kiliseye dua öğrenmeye göndermişti. Papazın anlattıklarıyla dinle tanışmış, artık bir Hristiyan olmuştu. Bu aslında onun seçimi değildi. Muhtemelen Marie halası bir Yahudi olsaydı onu bir havraya gönderir, Yahudi olmasını sağlardı. Öyle bir durumda olsa ona itiraz edeceğini sanmıyordu. Çünkü Hristiyan olmamak için hiç direnmemişti ki. Papaz ne derse kabul etmiş, kutsal kitaptaki yazılanları emir telakki etmişti. Ama şimdi bütün o papazın anlattıkları, kutsal kitapta yazılanlar doğru çıkmamıştı işte. Kendi dininin anlattığı şekilde değil belki dünyanın öbür ucundaki bir dine göre yaşıyordu şu anda. Demek hayatının büyük bir kısmında kandırılmış, boşu boşuna zamanını, parasını harcamıştı. Kiliseye yaptığı bağışlar aklına geldi birden. Acaba papaz bizden para toplamak için mi böyle bir din uydurmuştu? İyi de o da bu din uğruna hiç evlenmemiş, hayatını kiliseye adamıştı. Kendisi cahil bir köylüydü anlamayabilirdi belki ama papaz sürekli okuyordu. Nasıl anlamamıştı bu dinin doğru olmadığını. Hiç mi sorgulamamıştı? Kendisini ve bütün köylüleri niçin bu yanlış yolda sürüklemişti? Belki kendisinin de sorgulaması gerekiyordu. Aslında işine gelmişti inanmak. Köylüler onu dindar olduğu için de seviyordu zaten. Bu şartlar altında dininin doğru olup olmadığını düşünmek aklının ucundan bile geçmemişti ki. Ama şimdi çekiyordu işte bunun cezasını: Hayatının bütün bir yalandan ibaret olduğunu öğrenmek çok büyük bir acıydı. Sonra birden aklına diğer insanları kurtarmak geldi. Onlar da bu yanlışı öğrenmeliydiler… İlk önce kilisenin yolunu tuttu. Papaz bu yanlış dinden dönse herkes dönerdi. Yılan olduğunu unutmuştu bile. Kiliseye geldiğinde Papaz Elijah bir şeyler okuyordu. Öfkelendi yine Andrei. Hem o kadar şey okuyup hem de insanları yanlış yola sürüklüyordu bu adam. Okuyan bir cahildi aslında. Hem de en beterinden. Konuşmak için yanına kadar gitti papazın. Ama papazın eli ayağına dolaşmıştı onu görünce. O an tekrar aklına geldi aslında yılan olduğu! Öfkesi iyice artmıştı. Zaten yılan olduğunu da anlayınca konuşarak ikna edemeyeceğini anladı. Birden papaza saldırıp bulduğu ilk boşluktan ısırdı onu. Öfkesini dindirmeye yetmemişti bu. Bir daha ısırdı. Kırlarda sonsuzluğa gidermişçesine sürünüyordu yılan Andrei. Eğer ben bir yılansam papaz şimdi ölmüş olmalı diye düşündü. Dininin yanlış olduğunu ölünce anlardı o cahil papaz. En güzel yolun bu olduğunu düşünmüştü. Acaba o ne düşünecekti yılana dönüşünce? Öfkesi de dinmişti biraz. Dönüp bir daha baktı köye, İnsanlar bir şeyleri sorgulamalıydı artık… Şükran Dolu İsyanlar Kambur’u okurken her bir masaldan bir çıkarımda bulunmam gerektiğini hissettim ve bir örüntüyü yakalamaya çalıştım. Yaban otları masalı (Fallada, 2019, 88-107) isimli hikâyeyi okuduktan sonra ihtiyacını duyduğum belirti örüntü kafamda bir anda belirdi. M. Yazarın, iş gücü, beklentiler ve sahip olduğun şeylerle yetinmek gibi konuları işlerken üzerinde durduğu, huysuz köylü ve Tanrı arasında geçen iletişimden çıkarmamı beklediği anlam; günümüzün insanı ile popüler teknoloji ve bilim arasındaki iletişim, birebir doğrudan bağlantılıydı. Bunun kitabın önemli bir öğesi olduğuna inanıyorum ve üzerine düşünmeye değer buluyorum. Masaldan yaptığım çıkarıma göre, ulaşılmaya çalışan rahat yaşam, yaban otları olmayan bir tarla ve insanların, hikayedeki köylünün, tatmin olmadan sürekli olarak mükemmele daha da yakın yenilikler ve gelişmeler, belki tarımsal mucizeler, arıyor, bekliyor olması insanın ruhunu yıpratıyor. Bu yıpranma sonucunda boşluğa düşüşle veya kendini Azalan pürüzler kaygan zeminlere yol açıyor ve ruh boşluğa kayıp düşüyor. İnsanlar, yaban turpları ve kara pazıları ayıklamanın hazzını ağır iş yapmak ve külfet altında kalmak olarak görüyor ve bu ağır işten kurtulmalarının sonucunda gerçek mutluluğa ve huzura ulaşacaklarını düşünüyorlar. Teknolojiden veya Tanrıdan medet umuyorlar. Yazarın bana anlatmaya çalıştığı ve hikâyede de olduğu gibi dünya çoğunlukla umulduğu, arzulandığı gibi işlemiyor. Tanrı veya bilim bazen dualarına cevap veriyor. İsteğin gibi olsun dendiğinde, huysuz köylü kendinden emin bir şekilde arzularını sıralıyor ama sonucunda yine görüldüğü gibi külfetin altında kalmayı boşluğa düşmeye tercih ediyor. En başta köylü Tanrının isteklerini anlayacağına ve ona yardım edeceğine inanıyor ve acı çekiyor. İsteklerinin olmasını sağlayacak nedenleri veriyor ona Tanrı ve köylü bu nedenlerden bihaber olduğundan dolayı bir yıl acı çekiyor. Çektiği acıların suçunu haklı bir şekilde Tanrıya atfediyor. Tanrı köylünün gördüğü ve yok olmasını istediği pürüzleri, ağır işleri ortadan kaldırıyor. Ve tarlalarının kurumasıyla sonuçlanan kaygan zemini ortaya çıkarıyor. Teknolojiyi de beklentilerimizi karşılamak için şekillendiriyoruz. Yüzleştiğimiz pürüzler arpalarımızı harap etmese bile, belli başlı gündelik işlerimizde etkili durumlar oluyorlar. Bu durumlara karşı geliştirdiğimiz teknoloji aynı köylünün hatalı arzusu yüzünden oluşan ve tarlanın kurumasıyla sonuçlanan su kıtlığı gibi, bizim işlerimizi baltalayan sonuçlar yaratıyor. Burada olan sorun şu ki teknoloji de hikayedeki Tanrı da köylünün ilk dileklerinin aksine, sorunun gerçekten köküne inildiğinde pürüz olarak gördüğümüz şeyleri ortadan kaldırmakta çok başarılı oluyor. Ağır işlerden kurtulmanın sonuçları sorunun çözümü olmaktan uzak kalıyor. Köylü sökecek yabani otu kalmadığında kendini hiçlikte buluyor ve bir arayışa başlıyor. Hep istediği mükemmel tarlaya ulaştığında ölünüyor ve gururlanıyor. Kendini tatmin eden insanlar kalmayınca, içmeye başlıyor ve ruhunu gittikçe daha derinlere itiyor. İşlerimiz azalıyor, algoritmalar aramalarımızı kolaylaştırıyor, kitaplar ekranlarımızda kendi sayfalarını çeviriyor, kalemler bile bastırmadan yazıyor. Çaba azaldıkça ruhumuzu dışa vurmamız zorlaşıyor. Harcadığımız saf ve içten gelen enerjinin aktarımını yapamadığımız durulmada ortaya çıkan emeksiz objeler artık bir gösteriş aletine dönüşüyor ve bizim algı mekanizmamızı ve zevk hormonlarımızı tetikleyecek şekilde saçılan ışınlar haline geliyorlar. Değerini anlamadığımız için nefretle, öfkeyle yaklaştığımız işler olmadan öfkelendiğimiz şey kendimiz oluyoruz ve ruhumuzu terk ediyoruz. Boşlukta kalan ruh zayıf düşüyor ve en ufak tutunacak bir dal bulduğunda bile onu bırakmamak için elinden geleni yapıyor. Köylü dileklerinin süresinin dolduğunu gördüğünde başından beri bütün sorunun kaynağı olduğunu düşündüğü yaban otları görüyor ve Tanrıya bütün içtenliğiyle şükrediyor. Tanrı bu kez onu ziyaret etmiyor. Dersini almış olduğunu anladığım köylüyle aynı anda ben de Tanrının, başından beri bize köylünün öfkesini aktardığı yaban otlarının aslında doğal düzenin bir ürünü veya nedeni değil, gerçek değeri anlaşıldığında köylünün yaşamının mutlu devamını sağlayacak ve ruhunun tutunacak bir dal sağlayan engeller olduğunu göstermeye çalıştığını anladım. Kolaylıklar çabadan kaçmak için olmamalı ve olamaz. Çaba harcamadan insan boşluğa düşer ve tutunacak dal arar. Bibliyografya: Fallada, H. (2019). “Yaban Otları Masalı”. H. Fallada, Kambur (A. Arpad, Çev., Sf. 88-107). Esra Akarçay BAKIŞIMDA BİR TUTAM MAVİLİK Herkesin kendince bir kalıba oturtup tanımlamaya çalıştığı ‘’hayat’’; her bir dalından yüzlerce yeni dal fışkıran, her birinde bambaşka yaşamlar gizli olan heybetli bir ağaçtan başka bir şey değil benim gözümde. Doğumumuz, bir el tarafından yakamızdan tutulup bir ağacın önüne konulmamızın ve ‘’Hadi bakalım, başla tırmanmaya!’’ cümlesinin eyleme dökülmüş hali aslında. Başta her şey yerli yerinde devam ederiz. Kocaman bir ağacı ayakta tutan gövde, minicik bir bedeni birbirine girmiş binlerce dalın bulunduğu kısma taşımakta da oldukça başarılıdır. Fakat işlerin renginin değiştiği bir kısım da elbette var. Hani bir yerde suratına sert bir darbe çarpar da büyüdüğünü, sorumluluklarının eline, ayağına, boynuna zincirlendiğini fark edersin ve yapacağın tercihlerin, seni bambaşka yapraklara ulaştırma ihtimali olduğunu anlarsın ya; işte o an, tam olarak ağacımızın gövdesinden ayrılış anımıza denk geliyor. Bir farkında olmama hali içerisinde atıyoruz ilk adımımızı. https://stevemccurry.wordpress.com/2014/06/02/faces-of-afghanistan/ Salt kendi isteğimizle seçip tırmanmaya devam edeceğimiz dal ile biraz daha şekilleniyor hayatımız. Bize sunulanın üstüne eklemeye devam ediyoruz. Ne kadar hayalimizdeki ağaca uygunsa önüne bırakıldığımız ağaç o kadar gönlümüz hoş, aklımız rahat ilerliyoruz yolumuzda. Diğer ağaçların dallarına dolanmış dallarımızı hoş görüyoruz, olmadık anda karşımıza çıkan ağaçkakanlarla daha hevesli başa çıkıyoruz ya da onları geride bırakıp yolumuza devam ediyoruz. Peki ya bize sunulanla hayalimizin el ele tutuşup ortak ilerleyebileceği en ufak bir nokta dahi yoksa? Ya attığımız her adımı kendi ağacımızda rastlamamız imkansız olan yapraklara ulaşma hayaliyle atıyorsak? O ağacın ürettiği oksijen bile bizi zehirleyecekmiş gibi geliyorsa ne yapmalı her an canavara dönüşme potansiyeli Esra Akarçay taşıyan dev bir ağaç üzerindeki minik bir beden? Tüm bu sorular ve daha onlarcası, Steve Mccurry’nin objektifine Afganistan’da takılan güzel bir kız çocuğunun gözlerine bakınca akın ettiler aklıma. O kadar kuvvetlilerdi ki tutamadım, engel olamadım beni esir almalarına ve sorgulamaya başladım. Bu Afgan kızının gözlerinde öyle tarif edilemez duygulara ulaştım ki; onu tanımadan, adını dahi bilmeden hikâyeler yazdım onun için. Onun ağacını hayal ettim. Böyle güzel gözlere yakıştıramadım yazdığım hikâyeleri ama kalemime yalan söyletemezdim ki. Onun gözleri de yalan söylemiyor çünkü. Korkusuzca ortaya koymuşlar bulundukları bedenin mücadelesini. Eline kağıt kalem verseniz ev sahiplerinin kendi ağacına olan aidiyetsizliğini ve buna rağmen tırmanmaktan vazgeçmeyişini satır satır yazarlar. İşte bu fotoğrafa baktığımda sanki onlar yazdı, ben okudum ve bu saatlerce sürdü. Bu sürede yollarımı kendi içime doğru yürüdüm ben de. Bulunduğum ağacı boş verdim, içimde yeni bir fidan ektim, suladım, büyüttüm, ona tırmandım yeni baştan. Çok uzun sürdüğü söylenemez bu sürecin. İçimdeki toprağın en verimli olduğu zamana denk geldi. Ne kadar da hazırdı yeni fidanlar büyütmeye… Böylece yormadım hiç kendimi. İçinden çıkamayacağım, yolumu kaybedeceğim ya da bastığım anda kırılacak, güvensiz dallara yönelmedim. Temiz ve net bir sorgulamaydı. İçim kapkaranlıktı, Afgan kızının gözleri güneşim oldu. Verimli toprağıma, içimde büyümeye hazır fidanıma hiç sakınmadan saçtı ışıklarını. Ben fidanımı büyütüp, onu kocaman bir ağaç yapıp zirvesine ulaştığımda ise yine o gözler söküp aldı içimden onu. Kendisine ilk bakıldığında yapması gereken görevi yaptı Afgan kızı. Beni önce içine çekti, kendisi hakkında düşündürdü, gözlerinin derin mavisinden her yanıma bulaştırdı; sonra ‘’Git!’’ dedi. Bu sefer beni içime doğru fırlattı. Zihnimin orada burada kalmış dağınık parçalarını bir bir toplattı. Ondan gözlerimi ayırdığımda ise benim de bakışımda bir tutam mavilik kalmıştı. Gözlerime değil, bakışıma bulaştırmıştı o derin mavisini. Şimdi ne zaman hayatım hakkında, kendi ağacım hakkında düşünsem mavi bir perde geriliyor gözlerimin önüne. Teşekkürler Afgan kızı. Esra Akarçay KAYNAKÇA McCurry, Steve. Afganistan. Fotoğraf. Batuhan Seke Özgürlüğün Özgürlük Olmayışı Bilimin birçok dalının sistematikliğine uyum sağlayamamak, müziği hissederek yaşayanların bir sorunudur. İlmin ve bilimin disipline olmuş yapısı, alanlarının kapsadığı şeyleri hissetmeye değil, öğrenmeye çalışması, bu insanların kendini o alanlara sokabilmesini engeller. Kendini, nasıl olacağı belirlenmiş, şekli kesilip biçilmiş bir hale uydurmayı, önceden başkaları tarafından zaten ifade