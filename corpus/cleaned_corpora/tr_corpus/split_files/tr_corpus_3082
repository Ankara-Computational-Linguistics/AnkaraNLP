değil, aynı zamanda başarılı bir öğretmen olarak da mesleğine devam eden bir insan. Yapaylıktan uzak ve benim düşüncelerimi sanki şiire dökmüşçesine yazması, Ali Lidar’ın sıkı bir takipçisi olmama sebep oldu. Alengirli Şiirler adlı, ilgi çekici, merak uyandırıcı bir kapağa sahip olan ve birbiriyle benzer ruh halini yansıtan şiirlerin arka arkaya sıralandığı şiir kitabı çıktığında da koşa koşa gidip almıştım. Ama şiir bu, öyle roman gibi bir oturuşta, haldır huldur okuyarak bitirilmemeli. Şiir sindire sindire okunmalı. Önce şiirleri şöylece bir okuyup genel olarak bilmelisin, sonra o önceden okuduğun şiiirler arasından o anki ruh halini yansıttığını düşündüğün şiiri, bir daha okumalısın. Hele şair Ali Lidar gibi kıvrak bir zekâya sahipse tekrar tekrar okuyup anlamaya çalışmalısın. Ben de bu sebeplerden ötürü Alengirli Şiirler’i ancak aylar geçtikten sonra biraz çekinerek de olsa bitirdim diyebiliyorum. Ali Lidar şiirleriyle zaman zaman aşk problemlerime ortak olmuş olsa da asıl gecelerime kendimi yalnız ve suçlu hissettiğim zaman katıldı. İstisnalar kaideyi etkilemez diye düşünürsek, her insan başını yastığa koyduğunda kendi vicdanının sesini duyar. Benim vicdanımsa yerli yersiz kendimi suçlamama sebep olur. Ben, çevremdeki neredeyse herkesten çok kendimi haksız bulur ve çabucak kendi kabuğuma çekilirim. Kendim ve kendime olan nefretimle baş başa kalırım. Çevremdeki herkesten soyutlamak kendimi daha da kötü hissetmeme sebep olmaktan başka bir işe yaramayacağını bilsem de yalnızlığımla arama kimseye sokmam. Daha Bengi Özbek doğrusu düşüncelerimi, hissettiklerimi neredeyse tam anlamıyla anlayabilecek birini buluncaya kadar sokmazdım... Birçok diğer yazarların şiirlerinin aksine, Alengirli Şiirler isimli şiir kitabında yer alan birçok şiir, beni o içinde bulunduğum depresif ruh halinden kurtarmaya çalışmıyor. Ali Lidar hissettiklerimin yanlış olduğunu düşündürüp beni yargılamıyor. Alengirli Şiirler kitabında yer alan o satırlar sayesinde hissettiğim ama anlatamadığım şeyler dillendi. Düşüncelerim kelimelerine kavuştu. Ve tüm o şiirler; yalnızlığıma, kendimle kavgama ortak oldu. Kısaca o şiirler, benim yeni dostum oldu. Örneğin, benim hayatta en çok değer verdiğim insanlardan biri ve lisenin ilk günlerinden beri en yakın arkadaşım olan kişiyle küstüğüm gün, içime oturmuş bir yumru vardı. O yumru, küsme nedenimizde haklı olduğum hâlde, ruhuma ağırlık yapar durur. Ben bilirdim içten içe, içimde mutsuzluğumun sebebini ama soranlara anlatamazdım. Değersiz ve yalnız hissediyorum derdim, çevremdekiler sebebini anlamazlardı. Artık cevabım hazır yeni dostum sayesinde. Soranlara: “Kirli ve yorgun, yıpranmış ve yaşlanmış bir kent gibi kimsesiz ve herkesin zaman zaman değerli genellikle çöp! Ruhum gel sen de vazgeç benden.” ( s. 45) derim. Ali Lidar yazar: “ Ben şimdi bu acıyla nerelere giderim, hangi taşa vururum bu akılsız başımı, ettim ne buldum ne benim bununla nasıl baş ederim.” (s. 36)Ben genellikle her pişmanlığımın ardından kendime kıza kıza ve kalbim sıkışarak okurum bu dizeleri. Okudukça kendime olan sinirim dinmeye başlamaz. Aksine tıpkı benzer tüm şiirlerinde olduğu 1gibi daha da öfkelenirim kendime. Ama öfkem sözcüklere dökülmüş olur ve bir anlam kazanır. Onun kelimeleri, kelimelerim olur. İşte bu benim için, diğer tüm şiir kitabından Alengirli Şiirler’i ayıran en önemli farktır. 1 LİDAR Ali, Alengirli Şiirler, Ithaki Yayınları, İstanbul, Ekim 2015 Yaşar Canberk Tuğral 21201680 TURK 102-23 Eğitim Şart Yıllarca eğitim görüyoruz. Belki çok işlevsel belki de asla işimize yaramayacak eğitimlere tabi tutuluyoruz. Dilimizi, konuşma ve yazma kurallarını öğrenerek başladığımız bu eğitim serüveni kısa bir süre sonra önceleri bizim için hiçbir anlam ifade etmeyen sayılarla karmaşık bir hâl alıyor ve matematik giriyor hayatımıza. Toplumsal hayata adapte olmamız için hayat bilgisi, vücudumuzu öğrenmek için biyoloji, doğayı ve kâinatı anlayabilmek için fizik, kimya, coğrafya, tarih, beden eğitimi derken yüzlerce gerekli-gereksiz bilgi ile zihnimizi dolduruyor var olan eğitim sistemi. Zorunlu olarak aldığımız bu eğitim (!) bize yetmiyor olacak ki, sınavlara girip üniversitelere yerleşmeye çalışıyoruz zorunlu eğitimin bize kazandıramadığı yeterli bilgiyi -ilgimizi çeken alanlarda- edinebilmek için. Neredeyse her lise mezununun ilk hedefi iyi bir üniversitede ilgisini çeken bölümü kazanıp o alanda uzmanlaşmak oluyor. Ama gelecekte, o üniversite eğitimi sonlandığında ne olacağını hiçbirimiz ne tahmin edebiliyoruz ne de gerektiği kadar üstünde duruyoruz. Hiç kimse kendisine kötüyü yakıştıracak değil. Hepimiz gelecekle ilgili çok parlak hayaller kuruyoruz. Özellikle iş hayatımızla ilgili. Üniversiteden mezun olduğumuzda acı gerçek birdenbire suratımıza çarpıyor. İş bulmanın zor, bulduğumuz işte başarılı olmanın daha da zor olduğunu o zaman anlayabiliyoruz. Elbette sıkıldığımız, bunaldığımız anlar oluyor. Zaten fazlasıyla memnuniyetsiz bir neslin bir işte uzun süre çalışması ve başarı elde etmesi de kolay olmuyor. Maalesef istisnai bir azınlık haricinde kimse ne işini beğeniyor ne de o işte bir başarı sağlayabiliyor. Onca yıllık zorunlu eğitimin ardından ilgimizi çeken alana yönelip üniversitede en az iki yıl daha eğitime zaman ayırıp kendimizi geliştirmeye çalışıyoruz ama çoğu zaman işten çıkıp akşam eve “keşke”lerle dönüyoruz. Üniversiteden yeni mezun olmuş veya bir işi bırakmış ve yeni bir işe başlamak isteyen herkesin korkusu mülakatlardır. Başvurduğumuz iş için -özellikle büyük şirketlerdeki önemli pozisyonlar- işverenlerin karşısına geçip “mülakat” denen sınavı vermemiz gerekir. Özellikle büyük şirketlerde, işi alabilmek için belirli kriterlere uyduğumuzu gerekli belgelerle kanıtladıktan sonra yeterliliğimizi göstermek için bu mülakattan başarıyla çıkmamız gerekir. Bazı şirketler bu mülakatı bir “karşılıklı tanışma” olarak görüp iş arayanları fazla stres altına sokmadan gerçekleştirse de uluslararası firmalarda bu pek mümkün değildir. Çünkü onlar yalnızca bir çalışan değil, o makamı en iyi temsil edecek, işin ehli olanı ararlar. Geçtiğimiz günlerde Büyük Tiyatro’da (Bana göre Türkiye’nin en etkileyici tiyatro sahnesidir.) izlediğim ve izlerken gerçekten çok ama çok büyük keyif aldığım, evde, okulda herkese tavsiye ettiğim, Jordi Galceran tarafından yazılan Grönholm Metodu adlı oyun, yıllardır içinde bulunduğum ve türlü zorluklarla karşılaştığım iş dünyasıyla ilgili bu “mülakat” konusunu baştan aşağı gözden geçirmemi sağladı. Oyun hakkında diyebileceğim tek şey tek kelimeyle “mükemmel” olduğu. Oyunun son sahnesinde bütün salonun yüzünde çok büyük bir şaşkınlık ifadesi vardı. Elbette ben de en az herkes kadar şaşkındım. Oyun başlıca bir iş için başvuru yapan dört kişi arasında geçen çatışmayı anlatıyordu. Daha doğrusu biz oyunun sonuna kadar böyle düşünüyorduk ki oyunun son sahnesinde aslında yalnızca “Fernando” isimli adamın gerçekten işe başvurduğunu, diğer üç kişinin ise o şirkette çalışan ve işe alımları gerçekleştiren psikologlar olduğunu anladık. Oyunu izleyen herkes gibi ben de bu metoda hayran kaldım ve gerçekten dünyadaki tüm şirketlerde bu metodun uygulanması gerektiği düşüncesindeyim. Yazımın en başında belirttiğim ve çok uzun süren eğitimin ardından iş hayatına atılıyoruz. İş hayatında başarı sağlamak, daha çok para kazanmak, daha iyi bir hayat standardına sahip olmak ve itibar sahibi olmak için elimizden gelen her şeyi yapıyoruz. Hatta başkalarının haklarını yiyerek, omuzlarına basarak başarılı oluyoruz. İş hayatında başarıyı elde etmek için neredeyse bütün değerlerimizi gözden çıkartıyor, her türlü kurnazlığı yapar hâle geliyoruz. Oyunun vermeye çalıştığı mesaj da bence tam olarak buydu. Fernando o işi alabilmek için her şeyi gözden çıkarmıştı. Dışardan baktığımızda rakiplerini elemek ve o işte başarılı olabilmek adına her şeyi yapıyordu. Bizler de farkında olmadan bunu yapıyoruz. Hem de yalnızca iş hayatında değil, hayatın her alanında başarılı olmak -ya da öyle gözükmek- için. Gerekirse yalan söylüyoruz, gerekirse karşımızdakinin duygularını sömürüyoruz. Fernando’nun yaşadığı gerçek hayata döndüğümüzde ise onun aslında para ve başarıdan başka hiçbir şeyi önemsemediğini, hiçbir insani değerinin kalmadığını görüyoruz. Fernando’nun mülakatta yaptıkları, söyledikleri iş dünyasında en yakınlarımızı bile ezmeyi, görmezden gelmeyi, unutmayı göze alacak kadar yozlaşan, değerlerini yitirmiş bir toplum olmaya doğru gittiğimizi hatırlattı bana. Onca yıl eğitim görüyoruz, binlerce formül, binlerce terim öğreniyoruz. Bir üçgenin iç açılarını, trigonometriyi, iç organları, izohipsleri, zaman zarflarını öğreniyoruz. Ama yaklaşık yirmi yıl süren bir eğitim sürecinin ardından ahlaki değerleri öğrenememiş, hak yemenin ağırlığının farkında olmayan yalnızca nicel başarılarla mutlu olan bireyler hâlinde atılıyoruz hayata. Hepsinden daha önemlisi eşcinsel bir kardeşi olmasına, annesi ölmüş ve babasını yıllardır görmemiş olmasına, karısı tarafından aldatılmış olmasına rağmen, aynı durumları yaşayan diğer üç kişiyle empati kuramayan Fernando gibi empati kurmayı unutuyoruz. Başarının yalnızca parayla, maddeyle değil bir gülümsemeyle ölçülebildiğini anladığımız gün, empati kurabildiğimiz, insanlara değer verdiğimiz, bir başkasının hakkını gasp etmekten çekindiğimiz gün yalnızca işte değil hayatın her alanında başarılı olacağımızı unutuyoruz. O güne kadar, eğitim şart! Thema Regium, Johann Sebastian Bach’ın Müzikal Sunu’sunda kullandığı melodi. Kaynak: https://en.wikipedia.org/wiki/The_Musical_Offering Bir Bestenin Arka Yüzü: Bach’ın Müzikal Sunu’su Bu yazıya, müziğin hepimizin hayatının bir parçası olduğunu belirterek başlamak istiyorum. Serviste, molalarda, metroda, otobüste, kısacası bulabildiğimiz her boş vakitte müzik dinlemeyi seviyoruz. Dinlediğimiz müziğin türü farklı olsa da, ortak paydada müzik, hepimizin kişiliğini şekillendirmede önemli bir rol oynuyor. Şehirde yaşayan çoğu insan gibi, ben de bulabildiğim bütün boş vakitlerde müzik çalarımdan müzik dinlemeyi ihmal etmemeye çalışırım. Zaman zaman müzik kütüphanemi güncellerim ve bu güncellemelerde dinlediğim müzik türünü olabildiğince değiştirmeye çalışırım. Geçmişte dinlediğim müzik türlerine baktığım zaman, müzik anlayışımdaki değişimin, günümüz müziğinin tekniklerine ve melodilerine katkıda bulunan klasik müziğe doğru olduğunu söyleyebilirim. Farklı dönemlerden farklı bestecilerin farklı stillerini dinlemenin ve bunları karşılaştırmanın ilgi çekici olduğunu fark ettiğimde, klasik müzikle bir dinleyici olarak ilgilenmeye başladım. Barok dönem bestecilerinin günlük hayatımızda yer etmeyen bestelerini böylece tanımış oldum. Bu tür besteler, Barok müziğin özelliklerinin radikal bir boyuta taşınması dolayısıyla ortalama insanların estetik algısının sınırlarının dışında kalıyordu ve bu sebepten dolayı bu besteleri anlamak için biraz müzik bilgisinin yanında bestenin arka planındaki hikâyenin bilinmesi gerekiyordu. İşte Bach’ın Müzikal Sunu’suyla böyle tanıştım. Müzikal Sunu’yu küçük çaplı araştırmalarım sonucunda bulduğumda Müzikal Sunu’nun daha önce dinlemediğim bir beste olmasından ötürü içimde bir heyecan vardı. Besteyi baştan sona dinledikten sonra bu heyecanın söndüğünü ve yerini şüpheye bıraktığını söyleyebilirim. Aklıma hep aynı soru takılıyordu: Bach bu bestesindeki kanonlarda ve füglerde neden sadece bir melodi kullanmıştı? Herhâlde daha önce bir melodinin bestenin parçalarında bu kadar çok ve benzer şekilde kullanıldığı bir beste dinlemediğim için Bach’ın bu fikri bana biraz garip gelmişti. Bir melodinin ya da parçanın varyasyonlarının paketlenerek çalındığı diğer bestelerin (örneğin Brahms’ın Paganini’nin Yirmi Dördüncü Caprice’i üzerine yazdığı varyasyonlar) aksine, Bach’ın bu sunusu aynı melodinin neredeyse aynı şekilde tekrarı gibi geliyordu kulağa. Bu, bende bir araştırma isteği uyandırmıştı ve bu araştırmanın sonucunda bestenin aslında duyulduğundan çok daha derin ve karmaşık olduğunu fark etmiştim. Bestenin yapılma sebebini kısaca anlatmakla başlamak hiç de fena olmayacaktır. Bach, 1747’nin baharında Potsdam’da Prusya kralı, Kral Büyük Friedrich’i ziyaret eder. Bu ziyaret Bach’ın oğlunun kralın sarayında müzisyen olması ve Bach’ın doğaçlama müzik yapmadaki uzmanlığı dolayısıyla gerçekleşir. Bu ziyaret sırasında, aynı zamanda müziğin gelişmesini destekleyen bir kral olan Friedrich, Bach’a doğaçlama müzik yapması için karmaşık bir melodi verir ve Bach’ın çalması gereken füglerin ve kanonların zorluğunu gitgide artırır. Bach, altı sesli füge kadar başarıyla çalar ve son beste için Kral Friedrich’ten izin ister. Leipzig’e döner ve Müzikal Sunu’nun ana melodisini, Thema Regium’u, besteler. İki ay içinde sunuyu tamamlar ve sunuya Latince “Regis Iussu Cantio Et Reliqua Canonica Arte Resoluta” notunu düşer. Bu not, “Kral tarafından verilen tema eklemeler yapılarak kanonik stil bağlamında çözülmüştür.” anlamına gelir ve bu dönemin müzikal bir türü olan “ricercar”ın bir akrostişidir. Bundan anlaşılacağı üzere, Müzikal Sunu, estetik bir standardı yakalamaktan çok müzikal bir yapbozun parçalarını doğru yerlere koyan bir bestedir. Bach’ın düştüğü notun bile bir kelime oyunu olduğu dikkate alınırsa, bestede estetik güzellikten çok akıllıca düşünülmüş müzikal oyunlar olduğunu anlamak kolaydır. Bu müzikal sunuda bu düşüncemi anlatan örneklerden biri canon canrizans formatında bestelenen bir kanondur. İlk dinleyişte gayet basit duran bir melodiyi anımsatan bu kanon aslında ilginç bir özelliğe sahiptir: Aynı melodi aynı anda hem düz bir şekilde hem de tersten çalınmaktadır. Bu bilgi ışığında kanon tekrar dinlendiğinde, tersten aynı anda çalındığında kendisiyle harmoni yapacak bir melodinin özel bir durum olduğunu fark etmek, insana güzel bir estetik haz veriyor. Dolayısıyla bu kanonu tekrar tekrar dinliyorsunuz ve her seferinde, bir öncekine kıyasla daha az olsa da, o estetik hazzı yaşıyorsunuz. Vermek istediğim bir diğer örnek ise Canon Per Tonos olarak adlandırılan başka bir kanondur. Bu kanon öyle bir ayarlanmıştır ki ses, kulağa, sürekli inceliyormuş gibi gelir. Hatta ses, kanon aynı yapıda devam ettirildiği zaman da aynı etkiyi devam ettirir. Bu müzikal numara, bazılarının bu kanona “bitmeyen kanon” ismini vermesine de yol açmıştır. Ben bu kanonu, “Shephard Tone” olarak bilinen ve sürekli incelen bir ses izlenimini veren bir dizi sinüs dalgasıyla ilişkilendirdim ve parçayı bu ilişkilendirme sonrasında bir daha dinledim. Uygulanan müzikal tekniğin karmaşıklığının böyle basit bir duyusal yanılsama doğurmasını o günden beri şaşırtıcı bulurum. Müzikal Sunu, küçük çabalarım sonucunda bana sadece estetik haz vermekte kalmamış, aynı zamanda önemli bir şeyin farkına varmamı da sağlamıştı. Müzik her zaman sadece kulağa hitap etmek zorunda değildi; müziğin içine saklanmış entelektüel yapbozlar ve referanslar da bir parçayı estetik olarak güçlü kılabiliyordu. Bunun farkına vardığım zaman bütün müzik kütüphanemi de gözden geçirdim. Bütün besteler üzerine okudum, bestelerin bestelenme amaçlarını ve tarihlerini, müziğimi dinlerken dikkate aldım. İnsan bunu yapınca, müziği sanki başka bir seviyede dinliyormuş gibi hissediyor. Müzikal Sunu hakkındaki izlenimlerimi olabildiğince aktardığımı umuyorum ve sizin de bu sunuyu bir gün dinleyeceğinizi umarak yazımı bitiriyorum. Ünsal Öztürk Kaynak: Bach, Johann Sebastian. “Musikalisches Opfer, BWV 1079 (Bach, Johann Sebastian).” - IMSLP/Petrucci Music Library: Free Public Domain Sheet Music, http://imslp.org/wiki/musikalisches_opfer,_bwv_1079_(bach,_johann_sebastian). Fatma Sıla Çakmak Cambaz Olma Rehberi Doğduğumuz andan itibaren yeryüzünde henüz yazılmamış boş bir kitap peyda olur birden, son sayfayı tamamladığımızda bizle birlikte kapanır kapağı ancak. O zamana kadar satır satır işleriz kitabı, şansımız varsa kapak kapandıktan sonra da okunmaya konuşulmaya devam eder. Kimi zaman birçok insanla tanışır kitabımıza buyur eder, kimi zaman da giden karakterlerin ardından bir maşrapa suyu döküveririz. Gün gelir biri girer hayatımıza, merkezimiz yapar etrafında döneriz ama kitap daima komodinin üzerinde kalır. Başkahraman olarak her gelene, gidene, güzele, çirkine uzaktan bakar kendi kitabımızı kendimiz yazarız. İşte her şey tam da bu noktada başlar: Nasıl kitap kahramanı olunur? Albayım Beni Nezahat ile Evlendir’ i okuduktan sonra düşünmeye başladım ben kendi kitabıma ne kadar kahraman olabildim diye? Sahi bir kitap kahramanını kahraman yapan aslında nedir? Kendi başına hareket edebilmesi mi, her zorluğa göğüs gererken korkusuzca dünyaya kafa tutabilmesi mi? Bence bir hikâye kahramanının sahip olması gereken en önemli özellik (ki sanılanın aksine gerçekten zor bir meziyettir) kendisi olabilmesidir çünkü ancak bu şekilde okunmaya değer olabilir. Bizler işte tam burada bir saniye durmalı, derin nefes almalı ve düşünmeliyiz; bir hikâye yazıyoruz evet ama o hikâye bizim mi gerçekten? Neticede herkes hikâye kahramanı.(Algör, Albayım Beni Nezahat ile Evlendir, 26) Bence bir hikâye kahramanı ilk önce kalbini takip etmeyi bilmeli, onun götürdüğü yola adım atarken içini kaplayan dinginliğin rehber olmasına izin verebilmeli. Kitap kapandıktan sonra elbet bir gün kitabınıza dâhil ettiğiniz kim varsa öyle ya da böyle ilişiğini kesecek sizden ve kalbinizi dinlemediğiniz kaç yaşanamamış anınız varsa hepsini peşlerinden sürükleyip yok olacaklar. Kim bilir belki de kalbinizi dinleseydiniz harika bir ip cambazı olabilirdiniz ve hikâyeniz alışılagelmiş kalıplardan çıkıp sizi gerçek bir kahraman yapabilirdi ancak siz yapmamayı seçtiniz. Cambaz olmaya cesaret edemezseniz kimseye (kendiniz de dâhil) ipin üzerinde olmanın neye benzediğini anlatamazsınız. Sonuçta bu sizin hikâyeniz ama ben kendi hikâyeme dünyayı gezmeden ya da bir uçurtma festivaline katılmadan nokta koymak hiç istemem mesela. Sonuçta kitap, hikâye adına ne dersek diyelim sadece bir hayatımız var ve onu şekillendirecek olan biziz. Bir hikâyeye kahraman olmak için ne mükemmel olmak nede dillere destan bir güzelliğe sahip olmak gerektiğini düşünmüyorum. Bence kahraman olabilmek için en önemli olan şey kendi yolumuzu çizmekten ve adım atmaktan korkmayacak kadar cesur olabilmek. Çünkü hayat anılardan, anılarsa kalbimizin sesine kulak verdiğimiz ufak kahramanlıklardan oluşur. Günün sonunda beş yıl önce öğlen vakti yediğiniz yemeği hatırlamazsınız, ya da o sizi özel kılmaz, ama ani bir kararla, sırf içinizden geliyor diye apar topar en iyi yemeği yemek için başka bir şehre gitmek… Emin olun o günü unutmazsınız. Albayım Beni Nezahat ile Evlendir’den sonra farkına vardım ki kendi yolumu nasıl çizeceğim konusunda bir el kitabı aramak ya da damdaki bir ustaya danışmak, beni olmak istediğim kişi yapmak için sönük kalacak. Çünkü adı üstünde kahraman olabilmek için bir şeyleri başarmak lazım, bu da ancak içimizden gelenlerin sorumluluğunu alıp hayata geçirmekle mümkün olur. Hepimiz tıpkı yolunu bulamayan bu adam gibi kendi yolumuzu bulmaya çalışıyor, kendi hikâyemizin kahramanı olmak için bir el kitabı arıyoruz. Ama korkmaya, endişelenmeye gerek yok Fatma Sıla Çakmak kitap kahramanları da zaman zaman çıkmaza girebilir. Kahraman olmak her zaman en doğru, en kusursuz olmak değildir. Peki nedir? Yani demek istediğim o ki “Mesele nedir? Ana soru bu. Sence nedir?”( Algör, Albayım Beni Nezahat ile Evlendir, 97). ECE OLGUN 21903242 YAŞAMLAR VE ORTAK ACILAR Kalabalık bir sokakta yapayalnızlığın verdiği çıplaklık hissiyle yürürken, halk otobüsünde kafanı cama yaslayıp otobüsün şiddetli titreşiminin başını derinden sarstığını hissederken veya kapalı çarşılardan birinde omzunu binlerce omuzla çarpıştırarak ilerlemeye çalışırken… Tüm bu anlarda etrafında onlarca, yüzlerce ve kim bilir bazen de binlerce insan var seninle aynı şeyi hisseden. Bu ortak hisler, bir saniye de olsa ortak alınıp verilen nefesler, başımızı bir yöne çevirdiğimizde göz göze geldiğimiz ve hayatımız boyunca bir daha asla görmeyeceğimiz insanlar… Geçmişimizin bir noktasında onlarla aynı anıya sahip oluyoruz. Bunları derken hiç tanımadığımız, hayatlarına dair hiçbir fikre sahip olmadığımız insanlardan bahsediyorum. Belki dış görünüşlerine, yüzlerine acımasız yılların bir yara izi gibi yerleştirdiği ifadelerine dayanarak yaşamlarına dair tahminlerde bulunabiliyoruz ama bu önyargıların ne ölçüde doğru olduğunu hiçbir zaman bilemeyeceğiz. Etrafımdaki insanları incelemenin büyüsü benim için bu. Onların hayatları hakkında binlerce hikaye yazabiliriz ve hangisinin doğru olduğunu kovalamaktan başımız dönebilir, yaşamlarına dair cevabını bilmediğimiz sorular sorabiliriz kendi kendimize. Kendimden kaçmanın, benliğime bir süre de olsa ara vermenin ve en sonunda yaşamlarında kendime dair bir iz bulmanın peşinde olurum onları izledikçe. Böylece kendimi bulmaya, kim olduğumu anlamaya daha da yaklaşırım. Başkalarına dair sorduğumuz her soru, onlar hakkında merak ettiklerimiz… Hepsi bilinçaltımızı, bizim düşünme şeklimizi, insanları hangi kriterlere göre yargıladığımızı gözlerimizin önüne seriyor. Sanılanın aksine bu yaptığım insanların hayatlarına burnumu sokmak değil. Varlığımdan bile haberleri yok. İnsanlara dair aklımda yazdığım tüm senaryolar benim nelerden korktuğumu, nelere önem verdiğimi, bu hayattaki acılarımı gösteriyor bana. Kurduğum senaryoların başında kendimden uzaklaşıyor ve başka bir evrene süzülüyorum. Kıyafetlerinin yırtık olmasından yola çıkarak fakir olduğunu düşündüğüm bir adam, elinde çok sevdiğim, bakış açımı epeyce değiştiren bir kitabı tutuyor. Kitabı sanki bir kelimeyi bile atlasa her şeyi kaçıracakmışçasına derin bakışlarla okuması… Anlıyorum, gerçekten önem veriyor bilgiye. O an fark ediyorum, böylesine bilgiye aşık birinin fakir olması beni korkutuyor. Onun durumunda olmaktan korkuyorum. Kim bilir belki de kazandığı parayı ihtiyaçlarından kısıp kitaplara harcıyor. Korkularımı fark etmemi sağlıyor bu senaryo. Bana bu kurduğum senaryonun tamamen yanlış olduğunu söyleyebilirsiniz. Benim için önemli olan doğruluğu ya da yanlışlığı değil. Başka evrenlerde süzüldükten sonra kendime dair daha önce fark etmediğim izler bulmak… Benim için önemli olan bu. Kişinin benliğine dair bulduğu ipuçlarını birleştirip kendini tanıması, kendini tanıdıkça dünyaya daha farklı bakması çok fazla şeyi değiştirir. Kendimden yola çıkacak olursam, kendimi tanıyarak acılarımla yüzleşiyor, korkularımı kabul ediyor, pişmanlıklarımdan ders alıyorum. Mevsim Yenice ‘‘Bilinmeyen Sular’’ adlı kitabında dürbünüyle insan hayatlarının sıradan ama merak edilen yönlerine ışık tutarken ben de kitapta geçen, hiç tanımadığım insanlar hakkında bu tür sorular sordum. Kitap yaptıklarıyla yüzleşemeyenleri, toplumda kendine yer bulamayanları, insanlara olan güvenlerini yitirmiş kişileri, kalabalık bir yerde yaşamasına rağmen kendini her şeyden izole olmuş gibi hissedenleri, babasıyla konuşabilmek için her gün babasının rüyasına gelmesini bekleyenleri, tüm yaşamını harcadıkları eserlere beklenen ilgi gelmeyince kendini depresyonun kapısını yumruklarken bulan sanatçıları bir bir aklıma sererken ben de onlara sorduğum sorularda kendi endişelerimden, umutsuzluklarımdan, korkularımdan parçalar buldum. Anlamlandırdığım her parça sayesinde geçmişin pençesinden kurtulduğumu hissettim. Yaşadığımız şu epey bulanık devirde insanlar geçmişlerinden kurtulamıyorlar, geçmişlerindeki acıların, endişelerin, travmaların tüm hücrelerini kaplamasına izin veriyorlar. Evet, insan olmak zor. Hepimizin bir yaşanmışlığı var. Hayatlarımız her ne kadar farklı olsa da, birbirimizden ne kadar uzakta da olsak, tek ortak noktamız bir saniyeliğine birbirimizi görmemiz sansak da aslında acılarımızın bizi etkilemesi hepimizi ortak kılan şeylerden biri. Bu noktada da bunların üstesinden gelmek, hayatı boğucu, sisli bir oda olarak görmemek, görüyorsak da pencerelerimizi açmamız gerek. Tüm geçmişin ağırlığı altında ezilmek yerine onlardan öğrendiklerimle yürümeye devam ediyorum. Bazen insanlar bir yere gideceklerini, buralardan ayrılacaklarını söylerler. Bu gidişi her zaman, dünyanın bir noktasından diğer bir noktasına gitmek olarak algılamamalıyız. İnsan, geçmişinden de gidebilir. Yenice, kitabında kuşlar için gitmenin ne demek olduğunu şu cümlelerle açıklıyor: ‘‘Bunların doğasında gitmek var anlıyor musun, göç etmek. Sürülerinden uzak düştüler mi, ölürler bir süre sonra. Şimdi bu kuşları kurtarman için, onları sahiden öldürmen gerekecek.’’ Benim için bu gidiş başkalarına dair sorular sordukça bambaşka evrenlere yol aldığımı hissetmek. Çünkü bu gidişin sonunda kendimle yüzleşiyor, acılarımı dindiriyor ve kim olduğumu öğrenmemi sağlayacak yapboz parçalarını topluyorum. İnsanlar için gitmemek kuşlardaki gibi ölüme sebep olmuyor olabilir fakat insanlar gitmedikçe geçmişlerindeki acıların ağır dalgaları altında kalıyorlar. Bu da insanın yaşamını bir eziyete çeviriyor. Hislerimizi bir kitap yapıp bir daha çıkarılmamak üzere aklımızın tozlu raflarına kaldırmak yerine bir şeyleri anlamlandırmaya başladığımızda yaşamı kucaklayış şeklimiz değişecektir. Böylece geçmişimizin ağır dalgalarında yüzmeyi öğrenip yaşamımızı bir eziyet olmaktan kurtarabiliriz. Eğer ki siz de benim bu ortak acılara başkaldırıp bu yaşamın her saniyesini merakla kovalamak adına kafamda kurguladığım hikayelerin büyüsüne kapıldıysanız ne mutlu bana! Umarım, siz de yazdığınız çeşitli hikayelerle yapboz parçalarını toplar, yaşam ve zamanın hiçbir oyunla sizi yenmemesini sağlarsınız. Eğer ki bir yerlerde Tanrı var ise ona dönüp ‘’Seni alt ettim. Beni izlediğini bilmeme rağmen buradayım! Bak işte, tam burada!’’ diyebilmek adına kendinizle yüzleşebilirsiniz. Kaynakça: Yenice, Mevsim. Bilinmeyen Sular. İstanbul: Can Sanat Yayınları, Mayıs 2019. Kokuşmuş Kurallar ve Çürük Peynirler “Vay, vay, vay, vay! Sonsuz mutluluk veren bu beklenmedik ziyareti kime borçluyum?”Alex, Otomatik Portakal İnsanlık, daha doğrusu Homo Sapiens, ilkel atalarında da olduğu gibi günümüz ahlaki yargısına uymayan birçok davranışı göstermeye eğilimliydi. Sapiens, hâlâ bu davranışları doğası gereği saklayamamakta ve uygulamaya dökmektedir. Toplumsal ahlak kurallarına dayanarak yazılmış genel dünya hukuku; şiddet, zorbalık ve tecavüz gibi birçok davranışı cezalandırma amacındadır. Şiddet; bunu takip eden diğer davranışlar ve düşüncelerden daha farklı, ilkel ve daha normal durmaktadır. Halbuki toplumsal ahlak normlarının, tekil bireyin, hatta gençlerin, düşüncelerini ve ideolojilerini bir taş edasıyla sertçe yontması; günümüz döneminde şiddet düşüncesinin oluşmasına kaz tüyü yastık komforunda bir zemin hazırlıyor. ““Sınırlamak her zaman güçtür. Dünya bir bütündür, hayat bir bütündür. En hoş ve harika eylemler biraz şiddet içerir. Örneğin sevişme eylemi, örneğin, müzik.”Alex, Otomatik Portakal Yanlış anlaşılmasın, ben burada şiddeti övmek için değil, sadece bazı toplumsal ahlak normlarını eleştirmek için bulunuyorum. Sistemin; insanları düşünmemeye itmesi, sorgulamanın yanlış olduğunu empoze etmesi, toplumsal ahlak kuralları ile, arasına dondurma koyulmuş kağıt helva gibi bir uyum ve entegrasyon göstermektedir. Bu kurallar ne kadar insanlığın barış ve huzur içerisinde yaşaması gerektiğini savunsa da, süregelen bir asrın ne kadar “barış ve huzur” içerisinde geçtiği konusunda hepimiz hemfikiriz. Bu kuralların amaçladığı sınırlandırma ve yönlendirme, her zaman başkaldırmanın sebebi olacaktır. Basmakalıp dayatmalar, dogmatik ideolojiler ve biraz Adıyaman tütünü ile harmanlanmış bu kuralların; kullanım süresi en az 50 sene önce bitmiş, buzdolabının bir köşesinde ölüm kokan bir kalıp peynirden farkı yok. ““Yetişkinlerin savaştığı, bombalar attığı, birbirini kesip doğradığı, acımasızlığın kol gezdiği bir dünyada gençlerin yurtsever, dine bağlı, uslu, terbiyeli olmaları söz konusu değildir.” Anthony Burgess, Otomatik Portakal Hâlâ giymemiz için dayatılan bu eski, yırtık ve kokuşmuş gömlek, aslında sınırlamaya çalıştığı fikirlerin daha da güçlenmesini sağlıyor. Barışın ve huzurun temel simgesi olarak görülen bu gömlek aracılığıyla tonlarca savaş baş gösterdi. Anthony Burgess’in de söylediği gibi, böyle bir ortamda kimsenin o gömleği paşa paşa giymeyeceği açık. Zorla yaptırılan bir etmene karşı tutum, daima sert olmaktadır. Bu da en nihayetinde şiddeti açığa çıkartmaktadır. 1. ve 2. Dünya Savaşları, insanların toplumsal ahlak kurallarına uymayıp sömürge arayışı, emperyalizm gibi birçok etken ile beraber hareket edip, birbirlerini sürekli suçlayan politikacılar yüzünden ortaya çıktı. Bunları feyz alıp devam eden birçok tatsızlık, olay ve isyanlar; gömleği giymeyen büyüklerimizin(!), bizim giymemiz için ısrarcı tavır göstermesinden dolayı çıkıyor. Bu devam ettikçe, şiddet de oluşmaya devam edecektir. “Şiddet, şiddeti doğurur.”Anthony Burgess Biz gençlerin birçok konuda reddedici tavır göstermesi, onaylamaması; yanlış bilgiden dolayı kaynaklanmamaktadır. Bakınız ki gelenekselci yaklaşım gösteren, güncel olmayan birçok yönergeyi uygulamayı reddetmekteyiz. Eski ile yeni daima değişmektedir. Dünya değişmektedir. Yeni buluşlar yeni keşifler, yeni düşünceler... Yeniliklere ayak uydurmak zorundayız. Büyüklerimiz, yasaklarla, kısıtlamalarla bu yeniliklere erişimimizin önünü kesmeye şiddetle devam ettikçe; birçok insan, şiddetle karşı çıkmaya devam edecektir. Her ne kadar şiddet hiçbir şeyin çözümü olmasa da, büyüklerimiz bu dille anlatıyorsa, bu dilden anlıyorlardır demektir. “İyilik içten gelir. İyilik bir seçimdir. Bir insan seçemezse, insanlıktan çıkar.”Alex Otomatik Portakal Harman, yemekte veya tütünde olduğu gibi iyi yapıldıkça hoş bir olaydır. Yenilenen dünyada, eski görüşler, eski kurallar ve eski alışkanlıkların değişmesi, eski jenerasyon yaşadıkça tamamen mümkün değildir. Zaman durmadan ilerlemekte ve yeni keşifler daha toz bağlamadan eski olarak değerlendiriliyor. Büyük bir yenilik devrimi asla kesin bir çözüm değildir. Eski ve yeniyi harmanlayabilmek ise, devamlılığı olan ve büyük değişimlerden çok daha faydalı görünen bir seçenektir. Toplumsal ahlak kuralları olmadan sistemin düzeni devam edemez. Düzensizlik ise, sürüdeki koyunların huzurunu bozacaktır. Harman; her kesim için hem yenilenme, hem de eski olanı korumayı amaçlar. Bu sayede insanlık, ideolojik azınlıklarıyla beraber varlığını sürdürebilecektir. “Ne pis dünyaymış burası.”Alex, Otomatik Portakal Berkcan Yalçın Bilkent Üniversitesi – Moleküler Biyoloji ve Genetik berkcan.yalcin@ug.bilkent.edu.tr DAMLA ARSLAN Kanlı Ankara Sabahından Bugün 10 Ekim… Türkiye Cumhuriyeti tarihinin en kanlı, en ölümcül bombalı saldırısı olan 2015 Ankara Garı patlamasının yıldönümü. Gördüğünüz fotoğrafta o günün yine kanlı kanıtıdır. O gün, “Emek, Barış ve Demokrasi Mitingi” yapılacaktı. Bu yüzden de Demokrasi Meydanı olarak geçen Ankara Tren Garı’ nın önünde toplanıldı. İnsanların ellerinde bayrakları, pankartları vardı. Davullar zurnalarla halay çekilmeye başlandı. Ama çok geçmeden saat 10.04 sıralarında ilk bomba, üç dört saniye sonra da ikinci bomba patlatıldı. Yani, kan dursun, barış olsun demek için toplanan insanların kanlarını akıttılar. Vahşice katlettiler. Mitinge her kesimden insan gelmişti. Kimi ülkenin kötü olan gidişatına dur demek için oradaydı, kimi çocukları, torunları kan dökülmeyen bir ülkede yaşasın diye, kimisi ise çocuk yaşına bakmaksızın, geleceğine yön vermek, ülkedeki patlayan bombaların kararttığı gökyüzünü tekrar görmek için gelmişti. Birçok saldırıda olduğu gibi yine gençler hedef alınmıştı. Birçoğu üniversite öğrencisiydi. İdealleri, hedefleri, hayalleri vardı ama hiçbirini gerçekleştiremeden hayatları ellerinden alındı. Ülkemde gençler sevilmiyor artık anlamıştım. Terör örgütleri, siyasi partiler; hiçbiri gençleri sevmiyordu çünkü korkuyorlardı. Gençler bir ülkenin taze kanıdır, geleceğidir, geleceğe yön verenidir. Onlar öldürülürler, çünkü, düşüncelerini özgürce ifade etmekten korkmazlar, gelişmek, ilerlemek isterler; çünkü onlar diğer insanların düşüncelerine saygılıdırlar, onlar bu yüzden kan dökmek istemezler. İşte bu yüzdendir ki ülkemde her yıl yüzlerce genç insan ölür. O kadar ölen insanların arasından kurtulmuş iki insanı görüyorsunuz fotoğrafta. Peki; gözlerinde gördükleriniz nedir? Fiziksel acıları mı? Mitinge gelmenin pişmanlığı mı? Korku mu? Yoksa yine patlayan bombalardan, akan kanlardan olan bıkkınlık mı? Hiçbiri değil… Orada kızını kaybetmiş ve yaralarını unutmuş, ağlayan bir anne, kayıplarını sindirmeye çalışan, vahşeti izleyen bir baba ve aynı zamanda bir abi var. Ölen insanlar yani kayıplarımız sindirilebilir mi? Unutulur mu sizce? Unutulmuyorlar, çünkü bu acılar ciğerlerimizi parça parça ediyor ve her parçasını da barış bayrağına sarıp kaldırıyoruz. Peki kim bu ciğerimizi paramparça edenler? Bu patlayan bombaların, terör saldırılarının, yaşanılan acıların, verilen kayıpların tek sorumlusu yine insanoğludur. Onlar; kimi zaman meşhur siyasetçiler, kimi zaman tüm dünyaya sahip olma çabası güden hükümet başkanları, kimi zaman ise düşüncelerini insanlara aktarıp, onların beyinlerini yıkayan ve illegal yolla çalışan örgütler ve yapılanmalardır. Yani hırsları olan, insana ya da herhangi bir canlıya önem vermeyen, saygısı olmayan egoistlerdir. Ama farkında değiller ki sadece can yaktıklarıyla kalıyorlar; anneleri ağlatıyor, birçok çocuğu anne babasız koyuyorlar. İşte 10 Ekim günü olan da tam olarak buydu. Anne babalar ağladı, tren garının sahipleri güvercinler ağladı, hatta cansız bedenleri taşıyamayan asfalt bile kan ağladı. Peki ne oldu da biz insanoğlu bu duruma geldik? Yoksa eskiden de böyle miydik? Eski zamanlarla kıyaslarsak; o zamanlar kolaydı, insanlar sadece yaşayabileceği bir toprak parçası, yiyeceği ekmek veya özgürlüğü için savaşırdı ama şimdilerde tek renk olmak için savaşıyor herkes. Herkes aynı şeyi düşünsün, herkes belirlenen kurallara uysun, herkes aynı mezhepte olsun, herkes; her zaman güçlü olayım, hep ben kazanayım istiyor. Farklı düşünen insanları, kendi düşüncelerine karşı olanları, okuyarak öğrenen, kendi fikirleri olan – konuşan- insanları sevmiyorlar. Sahi ne ara bu kadar düşüncelerimizin fanatiği olduk? İnsan canını almaya değecek kadar önemli mi? Ne ara bu kadar uçlarda yaşar olduk? Ne zaman oldu bilinmez belki ama sonuç olarak günümüzde sözüm ona mürekkep yalamış ülke yöneticileri alenen can alır oldu. Bugün tam bir yıl oldu herkes ağlayalı. Maalesef, 10 Ekim son katliam, son gözyaşı olmadı. Birçok insan öldü, ölmeye devam ediyor ve edecekte. Çünkü bizler susmayacağız, ‘NEDEN’ diye sormaktan vazgeçmeyeceğiz ve onlar da öldürmeye devam edecekler. Ne onların sayısı azalacak ne de biz susmayanların. Kaynakça Fotoğraf: Tümay Berkin, Reuters / Ankara 10.10.2015 https://tr.wikipedia.org/wiki/2015_Ankara_sald%C4%B1r%C4%B1s%C4%B1 http://www.radikal.com.tr/turkiye/ogretmen-izzettin-cevik-kizini-ve-kardesini-topraga-verdi-1450379/ http://bianet.org/bianet/toplum/168240-ankara-da-hayatini-kaybedenlerin-hikayeleri Venedik Taciri Üzerine Notlar 25.09.14 Hukuk fakültesinde okuyan bir öğrenci olarak metnini okuduğumda, bana ne kadar önemli ve incelikli bir sistemin çarkı olabileceğimi çarpıcı bir şekilde göstermiş olan, Venedik Taciri adlı tiyatro oyunu hakkında iyi ve kötü bazı düşüncelerimi sizlerle paylaşmak isterim. İngiliz ozan ve oyun yazarı William Shakespeare’in yaygınca bilinen tiyatro oyunlarından birisi olan Venedik Taciri, konusu bakımından oldukça ilgimi çekmiş fakat türü yüzünden aklımda kuşkulara sebep olmuştu. Oyunlarda çok sayıda karakter olabildiğini bildiğim ve Shakespeare’in zengin betimlemelerinden korktuğum için oyunun başları tedirgin ediciydi fakat karakterleri tanıdığımda ve onlarla ilişki kurabildiğimde her perde, her diyalog beni oyuna daha fazla bağladı. Oyun metninin sonlarında, korktuğum diyaloglar arasında kendimi, zalim Shylock karşısında çıkar yolu arayan Antonio’nun bir arkadaşı olarak görüyordum. Bir arkadaş… Aslında hukuk eğitimi aldığım için olsa gerek, Antonio’nun yanında ona destek veren bir arkadaştan daha fazlası olmak istemiştim, belki avukatı ve hatta onu yargılayan yargıç olmak… Kuşkusuz, oyunda adalet olgusunun dışında aşk ve dostluk gibi birçok önemli unsur yer alıyor fakat benim için bu oyunun ana kavramı kesinlikle adaletin yerini bulması olmuştu. Eserde kendimi, yaptığı sözleşme gereği Antonio üzerinde hak iddia eden Shylock’a karşı bir savunma yapmaya çalışırken buldum ve Antonio’yu yargılayan yargıç olsam ne yapmam gerektiğini sorguladım. Aklımı sürekli şu soru kurcalıyordu;“Antonio’ya acıyarak verdiğim karar adaletsizlik olur mu?” Oyunun sonunda Shakespeare’in bana gerçek adaleti göstermesini dileyerek Shylock’un iddialarını okudum; “Ondan istediğim yarım kilo et parçası çok pahalıya patladı: O et benim malım ve alacağım. Eğer buna karşı çıkarsanız, yazıklar olsun yasalarınıza!” (Shakespeare,92) Karakterlerin özellikleri sebebiyle eserin başından beri taraftım aslında ve hukukun sınırlarını doğru kararın verilmesi için zorlamaya hazırdım. Hukuk düzeninin bu sözleri söyleyen birinin yanında olmasını kaldıramıyordum. Oyunun sonunda yaşadığım şaşkınlık ise olayların ne kadar iyi kurgulandığını gösteriyordu. Tam olarak bu şaşkınlığı yaşadığımda, eserin toplumlar ve onları ayakta tutan günümüz dünyasının hukuk düzeni ile ilgili yüzyıllar önce verdiği dersi aldığımı fark ettim. İşte bu önemli dersi, adaleti istemenin bedelini herkesin görmesi gerektiğini biliyordum artık. Oyunda adalet kavramı dışında başka değerli unsurların da varlığından bahsetmiştim. Derine inmek gerekirse, imkansız görünen bir aşk ve bu aşk uğruna gelişen koca bir dostluk da yer alıyor oyunda. Aslına bakılırsa, aşk ve dostluk gibi güçlü kavramların romanlarda verildiğine çok kez şahit olmuştum fakat bir oyunda bu kavramları, diyaloglar vasıtasıyla bu denli gerçekçi hissedebileceğimi düşünmüyordum. Eserin dilinden de biraz bahsetmek istiyorum çünkü okurken en çok takıldığım noktalardan biriydi. Oyun, tiyatroda izlenirken dekorlarla ve güçlü bir oyunculukla insanları kendine çekebilir fakat metni okurken sadece diyalogların olması konuya ısınmamı zorlaştırır diye düşünüyordum. Neticede bir oyun metni ve zamanının çok ilerisinde yaşamış fakat yine de biz gençlerin modern dünyasını görememiş bir İngiliz oyun yazarının betimlemelerle dolu eserinin çevirisi… Böyle söylendiğinde okumak zor gibi görünebiliyor fakat diyaloglardaki karakterleri tanıdıkça ve alıştıkça kendimi bir arkadaş topluluğunda sohbet eder gibi hissettim. Eser hakkında olumlu yorumlarımı yaptıktan sonra yakınabileceğimi düşündüğüm ufak bir noktayı da eklemek istiyorum. Usta oyun yazarı ve ozan William Shakespeare çoğu insanın da bildiği üzere betimlemelere çok önem vermiş ve İngiliz diline yeni sözcük öbekleri katmıştır. Bu derin betimlemeleri, anlamak zor da olsa, tecrübe etmeyi çok isterdim fakat gerek anlamın bozulması gerekse anlamanın zorlaşması sebebiyle çeviride Shakespeare’in dil özelliklerinin basitleştirildiğini gördüm. Anlaşılabileceği gibi bu yorumu, çevirinin zorluklarını bilmeden, sadece metinde aradığım tadı yansıtabilmek adına yapıyorum. Adalet kavramını bu kadar güzel ifade ederken ve okuru şaşırtırken, aşk ve dostluk kavramlarını da derinden hissettirebilen bu oyunun zaman kaybedilmeden tecrübe edilmesi gerektiğine inandığımı da eklemeden geçemeyeceğim. Çelik Emre YAZICIOĞLU 21403877 Tolluoğlu 1 Irmak TOLLUOĞLU Section 18- Türkçe 102 Ebru ONAY 09.12.2014 Aal izz well J Geçtiğimiz hafta stresli, yoğun tempolu derslerime ara verip film izlemek için bilgisayarımın başına oturdum. Beni rahatlattığı için film izlemeyi çok seviyorum. Çoğu zaman film izleyeceğim derim ama ne izleyeceğimi bilemem. Çeşitli internet sitelerine girip film araştırması yapıp ondan sonra karar veririm. Özellikle Cuma akşamları okuldan döndüğümde, Cumartesi günü ders olmadığı için mutlaka bir tane film izlerim. 3 Aptal’ da sürekli karşıma çıkıyordu. Üstelik en beğenilen filmler arasındaydı. Ama ben izlemek istemiyordum. Bana saçma esprilerin, dansların ve şarkıların olduğu bir Hint filmi gibi geliyordu. Aslında Hint filmi değil Türk yapımı bir film olduğunu zannediyordum. Ablamın arkadaşı Senem ablamın evine ziyarete gitmiştik. Filmi ilk orada gördüm. Ne zamandır bize izletmek için uğraşıyordu ama ablamla ben oralı olmuyorduk. Aradan aylar geçti. Tek başımda odamda sıkılmış bir şekilde otururken filmi izlemeye karar verdim. Bir de baktım ki film tam tamına 2 saat 40 dakika. Sonra biraz vazgeçer gibi oldum çünkü süresi çok uzun geldi. Başka yapacak bir şeyimde olmadığı için izleyeyim bari dedim. Şimdi iyi ki izlemişim diyorum. Ne kadar ön yargılı olduğumun farkına vardım. Filme hayran kaldım. İki gün üst üste izledim. Uzun bir film olmasına rağmen hiç sıkılmadım. İzlemeye başlayınca öyle bir sarıyor ki o 2 saat 40 dakika nasıl geçti anlamıyorsunuz bile çünkü filmin sonuna kadar hep sır kalan bir şeyler var. Ne olacak acaba derken bir de bakmışsınız ki film bitmiş. Aslında Hindistan’ın eğitim sistemine eleştiri olarak yapılmış bu filmde, eğlence kısmını es geçerler diye düşünmüştüm ki filmin dram komedi iç içe geçmiş yapısıyla baş başa kaldım. Verdiği mesajlar inanılmaz, müzikler çok keyifli ve Hint filmlerindeki komik, abartılı dans sahneleri de çok güzeldi. Tolluoğlu 2 Ana karakter olan Ranço’yu söylemeden geçemem. Zaten film tamamen onun üzerine kurulu. Filmde de zekiliğiyle, eğitim sistemine olan tavrıyla diğer arkadaşları tarafından çok seviliyor. Ne yalan söyleyeyim o üç arkadaşın dostluklarını kıskandım. Birbirleri için yapmadıkları şey yok. Şimdilerde öylesine saf, temiz bir dostluk kurmak zor. Genelleme yapmak istemem ama günümüzde çoğu kişi kendi çıkarları için arkadaşlık kuruyor. Birinin herhangi bir problemi diğerini ilgilendirmiyor. İşte filmde hayran kaldığım Ranço’nun arkadaşları için elinden gelenin en iyisini yapmasıydı, her zaman onların arkasındaydı, en büyük destekçisiydi. Bir zorlukla karşılaştığında filmin ana felsefesinde yer alan “Aal iz well” kelimelerini söylüyordu. “Aal iz well” her şey yolunda demekti. Ne yaşarsak yaşayalım bir gün her şey çok güzel olacaktı. Ranço, bize hayallerimizin peşinden gitmemiz gerektiğini öğretiyordu. Sanki filmde tek oyuncu varmış gibi tamamen Ranço’ya odaklandım. Âdeta filmi onun için izledim. Filmin senaristleri de böyle olmasını istemiş gibiydiler. Aamir Khan gerçekten harika bir oyunculuk sergilemiş. Bu filmi izleyene kadar böyle bir oyuncunun olduğunu bile bilmiyordum. Meğer Bollywood (Hint) sinemasının en iyi aktörlerindenmiş. Filmin öğreticilik yanı çok fazlaydı. Bir çok film izleriz, o filmlerden ders çıkarmayabiliriz ama bu film insanın içine öyle bir işliyor ki tekrar tekrar izlemek istiyorsunuz. Hindistan’ın eğitim sisteminin çok katı olduğunu biliyordum fakat öğrencileri intihara sürükleyecek kadar değil. Bir intihar sahnesi oluyor çok üzülüyorsunuz, gözleriniz doluyor sonra çok komik bir olay oluyor gülmeye başlıyorsunuz. Filmde olan olaylar anlatmakla bitmez. Nereden başlayacağımı ne yazacağımı bilemiyorum. Son zamanlarda bu kadar akıcı, sarsıcı, sıcak ve beni kendine bütünüyle bağlayan bir yapıt izlememiştim. Mükemmel ötesi bir film olmuş. Bu filmden sonra insanın hayata bakış açısı değişiyor. Belki öğrenci olduğum için çok Tolluoğlu 3 etkilenmişimdir ama Senem ablam da her akşam evinde deli gibi filmi tekrar tekrar izliyorsa var bunda bir şey J Ölmeden önce mutlaka izlenmesi gereken bir film ve son olarak, Ranço’nun da dediği gibi; hayata her zaman “aal izz well” penceresinden bakmak lazım. J Kaynakça • Hirani, Rajkumar. 3 Idiots. 2009 BİR SÖZ, BİR BAKIŞ Sabah en sevdiğim sesle ve güzel bir bahar havasıyla uyandım. Alarmımı akşamdan ayarlamıştım. Yatmadan önce “Her uyku ölümün kardeşi, yarın yeni bir hayata uyanacaksın.” diye kendimi telkin etmiştim. Hep okuyordum kitaplardan, yeni bir gün yeni bir başlangıçtır diye. Havalı, kendinden emin sözlere önceler önem vermezdim. Sırf söylenmek için söylenen sözler gibi gelirlerdi. Süslü ve haddini aşan laflar mı benim hayatımı değiştirecekti? Evet, bence de “Hedefi olmayan gemiye, hiçbir rüzgar yardım etmez.”(!) Ne kadar da güzel diyorlar: “Kendine iyi davran, çünkü ömür boyu kendinlesin.”(!) O kadar kolay mı sahiden? Hedef dediğin ne? Kendim mi? Ama dün akşam düşüncelerim öyle değildi. Kaybedecek bir şeyim yoktu ve sahiden yeni bir nefese ihtiyacım vardı. Kapattım gözlerimi ve evrenin beni dinlediğini düşünerek, yarının güzel bir gün olmasını diledim. Hava, şubat ayında olmamıza rağmen mayıs ayından haberler veriyordu. Dün eve gelirken ağaçların çiçek açtığını görmüştüm. Zamansız açıyorlardı yazık. Güneş yüzüme doğdu. Hemen açtım gözlerimi. Güzel ve yeni hayat şimdiden beni çok harika karşılamıştı. Derin bir nefes aldım, nefesi verirken bütün karamsarlıkları dışarı attım. Bugün “geri kalan hayatımın ilk günüydü”. Hazırlanıp okula gittim. Hayata güzel bakınca, güzel görüyormuşsun sahiden. Sanki, o kasvetli, toplama kamplarını andıran, herkesin mutsuz olduğu okul gitmiş; yerine insanları geleceğe hazırlayan, genç ve mutlu insanların bulunduğu bir okul gelmişti. Güneşler, içime doğuyordu. Uzun süren bir kış yerini nihayet bahara bırakmıştı. Hayata artık başka bir gözle bakmaya karar verdim. Başta, biraz zorlardım kendimi ama daha sonra artık bu, karakterimin parçası haline gelirdi. Samimiyete giden her yol, riyaya uğrardı nasılsa. Bundan sonra, önce içimi güzelleştirecektim. Anladım ki, hayat biz ona nasıl bakıyorsak öyle şekilleniyor. Yaşam, bir ayna hükmünde adeta. Biz ruhumuzun filtreleriyle görüyoruz gördüklerimizi. Huzurluysak eğer kuşları daha çok duyuyoruz. Mutsuzsak, bozuk kaldırım taşları takılıyor gözlerimize. Sabırsız olduğumuzda, dünya daha bir ayağımıza dolanıyor. İnsanların davranışları değişiyor mesela. Sinirliyken, bütün insanlar bize karşı çıkıyor. Evrende, her bir atomun da bizim gibi bir ruhu var. Tanecikler birbirlerine güzel ya da kötü bir enerji gönderiyor. Belki de eski simyacılar haklıydı. Atomları birbirine bağlayan sevgi; ayıran nefretti. Belki de protonlar, nötronlar, elektronlar bu gerçeği gizliyordu. Biz de evrenin minyatürü olarak elbette enerji yayıyoruz çevremize. O yüzden, önemli olan içimize dönüp negatif hisleri nötrleyebilmek ve bir dengeye ulaşabilmek. Hayattan ne istiyorsak, ona onu vermeye çalışmak. Çünkü biz bir adım attığımızda hayat on adımla cevap veriyor bize. Başımıza gelen felaketlere bile başka gözle bakmaya başlıyoruz. Yaşlı amcalar vardır nur yüzlü; acıların insanları olgunlaştırdığını söylerler. Yaşlanmaktan bile hoşlanırlar. Çünkü artık kendilerini, yanlış gördükleri şeyleri yapmaya iten gençlik heveslerinden kurtulmuşlardır. Zorluklar, demiri şekillendirmek içindir diye sabrederler. Sabrederler, ama şikâyet etmeden. Hoşlukla karşılarlar başlarına gelen her şeyi. Bilirler ki, başa gelen her şeyin bir sebebi var ve hayatımıza onları biz çağırdık. O halde, hoş geldiler ve başımızın üstünde yerleri var. Havalı ve büyük sözlerden hoşlanmadığını söyleyen ben, bakıyorum ki aforizmalarla konuşur olmuşum. Fena da olmadı hani. Önceden o tür lafların benim işime yaramadıklarını düşünüyordum meğer bu, ben onlara “Sen bana yaramazsın.” dediğim içinmiş. Bir önyargıdan kurtulup, sözlere ve yaşama açık hale geldiğimde, sözlerin ve yaşamın da beni aralarına aldığını fark ettim. Kötülükler dışarıda değil, içimizde. Hayat bizi yormuyor, bizi yoran kendimiziz. Bu hayattan lezzet almak da bizim elimizde. Güzel düşünüp, güzel görüp, güzel yaşamanız dileğiyle… MERVE NUR AŞKAR TARİHİN SAMİMİ DİLİ Haldun Taner’in Devekuşuna Mektuplar kitabının kapağı (2003), Herkes, her konuda farklı fikirlere sahip olabilir. İllâ tek bir konuda anlaşmak yerine, hem hakim düşünce hem de muhalif düşünce aynı toplumda can bulabilir. Her insanın, yaşanmışlığı ve düşünce yapısı birbirinden farklıdır. Çünkü uyanıp hayata katıldığımız andan, başımızı yastığımıza koyana kadar geçen sürede yaşananlar herkes için biriciktir. Çok düşük bir ihtimalle birden fazla insan, birebir aynı şekilde gelişen bir günü yaşayabilir. Mesela; ben evden çok mutlu çıkmışken, soğuk havada üşüyen ve ısınmasına yetecek şekilde giyenemeyen bir çocuk görürsem günüm mahvolur. Aklımdaki tek şey bu çocuk ve onun durumunda olanlar için ne yapabileceğim olur. Fakat bir başkası evinden ağlayarak çıktığı halde, ona kendini sevdirmeye çalışan sevimli bir köpek gördüğü için günü güzel geçebilir. Yani her birimizin deneyimleri değişiktir; aynı olayları yaşasak bile, bizde bırakacakları etkileri de farklıdır, ki sağlıklı ve "her renge sahip" bir toplum olmamız için de gereken budur.Bu değişik düşünceler, günlük hayatta olduğu kadar siyasi fikirlerde de karşımıza çıkar. Bir başkasının benimsediği siyasi görüş, benimkinin tam zıttı olabilir. Biraz da böyle bir dille yazmış usta yazar Haldun Taner, Devekuşuna Mektuplar kitabını. Devekuşuna mektup yazmak hangimizin aklına gelir? Haldun Taner'in gelmiş; ama bildiğimiz devekuşuna değil, kendine bu ismi mahlas edinmiş başka bir yazar arkadaşına. Zaman zaman kızmış, zaman zaman sıcaklıkla yanıtlar vermiş arkadaşı Devekuşu'na. Böyle bir mahlasa ihtiyaç duyulması nedendir bilmem, ama yazıların olumlu etkisini artırdığını söyleyebilirim bu kitabın bir okuyucusu olarak. Kitabı elime alıp ilk mektubu okuduktan sonra, bir sonraki mektupta Devekuşu'nu hangi haberler bekliyor diye meraklandım. Haldun Taner bu sefer memleket meselesini mi eleştirecek, yoksa toplumumuzda sevdiği özelliklerden birini mi bize hatırlatacak diye ilgiyle okudum. Kitabın bütün bu gerçekliğinin dışında, "devekuşu" kelimesini her gördüğümde adeta bir hayvanat bahçesindeymişim gibi, gözümün önünde bu hayvan canlandı. Açıkçası bu ismin bir lâkap olması fikri beni hep güldürdü ve kim olduğunu bile bilmediğim bu gizemli yazara sempati beslemeye başladım. Aslında böyle bir yazarın olup olmadığından bile emin değilim, belki de Haldun Taner'in monologları okuyucuya garip gelmesin diye eserlerine eklediği hayali bir karakterdir. Haldun Taner’i, onun monolog alışkanlığından dolayı garipsememeliyiz bence. Hangimiz kendi kendimize konuşmuyoruz ki? Okuduğum her kitaba kendimden bir parça, inanç ya da düşünce eklemeyi hep sevmişimdir; bu yüzden bu karakter hayâli de olsa, ben gerçek olduğunu kabul ederek okudum bu eğlenceli kitabı. Sıkıcı ve düşünmeye yer vermeden okunan bir kitabın pek de bir anlamı olmadığına inanıyorum, kitabı kendi dünyamıza eklemek açısından. Okurken hayaller kurabildiğim, meraklandığım, bazı paragrafların devamını kendim tamamlayabildiğim kitapları hep daha çekici ve okunası/hatırlanası bulurum. Eserin soru-cevap ya da tez-antitez şeklinde ilerlermesini sağladığı için Devekuşu'na bir teşekkür borçluyuz, eseri eğlenceli yapan en büyük faktör kendisi. Yazar Haldun Taner, bu yazıları aslında Milliyet gazetesindeki köşesinde yayımlamıştır ve bir nevi tarihin fotoğrafını çekmiştir yazılarıyla. Bu mektuplardan 1950-1960 seneleri ile alakalı bir hayli bilgi edinebiliriz. Siyasetten sanata, eğitimden kadın-erkek ilişkilerine kadar geniş bir çerçevede yazıların kaleme alındığı bu kitap,yazıldığı dönemdeki hayatın içine girmeme katkıda bulundu. Eseri film izliyor gibi değil, bir tiyatro oyunu oynuyormuşum gibi okudum, içselleştirdim. Yazı yazabilme yeteneğim olduğunu pek düşünmem, ama “Yazar olabilseydim Haldun Taner gibi olmak isterdim.” diye düşündüm bu kitabı okuduktan sonra. Bana, günlük olaylarla ilgili bile ne denli samimi ve okunası yazılar yazılabileceğini öğretti. Esprili ve akılcı bir dile sahip yazılar okumaktan keyif alan kişiler için bir ‘başucu kitabı’ olabilir bu eser, hele ki tarihe de merakınız varsa… Simay YILMAZ Rüya Dağıtan Çocuk-Luca Di Fulvio AŞKLAR VARDIR Aşk bana göre insanların hayatları boyunca sahip olabilecekleri en güzel duygudur. Öyle güzel bir şeydir ki her yerde karşımıza çıkar. Günümüzde televizyonlarda, dizilerde gördüğümüzü aşk sansak da asıl efsanevi aşklar kitaplarda anlatılır, şiirlere ve destanlara konu olur, şarkıların büyülü tınılarında dilden dile dolaşır... Kimi divane âşıklar çöllere düşer, kimileriyse dağları deler onların aşklarına herkes imrenir, saygı duyar. Birçoğumuz da âşık olduğumuzu sanırız ama aslında sevmekle âşık olmayı karıştırırız. Ne yazık ki bence herkes de aşkı bulacak kadar şanslı değildir ya da aşkı hak edecek insanlar değildir. Âşık olmanın çok kolay olduğunu düşünürüz ama hiç bilmeyiz ki mantığımızla, düşünerek, tartarak ve istediğimize âşık olmayız. Belki de doğru insanı bulamadığımızdan belki de kalbimizi sevgiye ve aşka kapattığımız için şansımızı kaybedip âşık olamayız. Aşklar vardır destanlara konu olur, sevenler çok mücadele verir ama her zaman kavuşurlar. Romanlardan, efsanelerden ve hatta dizilerden hep böyle görürüz ve âşık olduğumuzda da hep kavuşacağımızı sanırız. Peki ya imkânsız aşklar, hiçbir zaman kavuşamayacak olanlar? Aşk kavuşamayacağını bile bile birinden vazgeçememek midir yoksa şartlara ve imkânsızlıklara boyun eğmek midir? Aşk kavramı ve aşktan anladığımız herkese göre farklıdır ama imkânsız aşk deyince aklımıza çoğu zaman sevenler arasındaki sınıf farkı ve ekonomik durumlar yüzünden insanların kavuşamadığını düşünürüz. İmkânsızlığı maddiyata bağlarız. Kavuşamayanları hep zengin ya da fakir diye sınıflandırırız ama gerçek aşkın herhangi bir engel karşısında yıkılacağını ya da son bulacağını düşünmüyorum. Aşk her zaman galip gelir ama engeller de bitmek bilmez. Bazen de sevdalıların kavuşamamasının nedeni milliyet farklılığıdır. Hep aynı ülkeyi paylaştığımız, aynı ülkede vatandaş olduğumuz insanlara âşık olmamız gerektiğini düşünürüz ama aşk gerçekten de nerede ve ne zaman geleceği belli olmayan bir tutulmadır. Rüya Dağıtan Çocuk, birçok eser gibi kavuşamayanların aşk romanıdır ve imkânsızlıklar üzerine kurulmuş bir aşkı konu alır ama bir farkla bu sefer sınıf farkından ve milliyet farklılığından başka araya din farklılığı da girmiştir. Benim duymaya pek alışık olmadığım ve hiç karşılaşmadığım bu din farklılığından kaynaklanan kavuşamama durumu beni son derece etkiledi. Bir kez daha insanları ekonomik, kültürel ve dini sınıflara koymanın ve hatta âşık olduklarında bile bunları engel olarak önlerine koymalarının ne kadar saçma olduğunu fark etmiş oldum. Bence âşıkların önüne engel çıkarmak yanlıştır ama dini görüşlerini engel olarak göstermek ne kadar doğrudur? Farklı özelliklere sahip olsak da aynı dünyada yaşadığımız için eşit olmamız gerekirken son derece doğal olan âşık olmayı sınırlamak bence son derece insanlık dışıdır. Aslında bence imkânsız aşk diye bir şey yoktur. Sevgisine ve sevgilisine güvenmeyip her şeyi gerisinde bırakan ve pes eden insanlar vardır. İster imkânsız olsun ister sevenlerin önlerinde engeller olmasın aşkları aşk yapan bence âşıkların her ne olursa olsun etraflarına kulaklarını tıkayıp aşkları ve sevdikleri için emek saf etmek ve mücadele etmektir çünkü emeksiz sevgi bile olmaz. İmkânsız bile olsa insanlar sevgilerine tutunarak her şeyin üstesinden gelirler ve emeklerinin karşılığını alırlar. Öte yandan ilk engelde sevdiklerine sırtlarını çeviren insanlar ne yazık ki bence hayatlarında hiçbir zaman aşkı yaşayamayacak olanlardır. Onlar aşkın büyüsüne kapılıp etraflarına aşkla bakamayacak ve hiçbir şeyden zevk alamayacak olanlardır çünkü aşk ve dolayısıyla sevgi her güzel şeyin nedeni ve başlangıcıdır. Evden Çok Uzakta“Bütün gerçek yolculukların başladığı bir an vardır. Bazen evden çıkarken, bazen de evden çok uzaktayken yaşanır.”Ayaklarımın altında benle beraber sürüklenen çakıl taşları, yanndan geçtikten sonra benden başka bir zamanda başka bir yerde kalan ağaçlar, evler… Evden çok uzakta, yabancı bir odadayım. Nereye yaklaşıyorum sorusu hep aklımda. Nereden uzaklaştığımsa hiç açılmasını istemediğim bir defter. Özlediklerim bile bir zaman sonra belirip kaybolmuş bir imgeden ibaret olacak sadece. Damon Galgut’un Yabancı Bir Odada eseri de o belirip kaybolmuş imgelerden kalpte en yer bırakanlarının anlatıldığı bir eser. Herkesin yaşadığı hayat serüvenini bir yol hikayesi ile somulaştırmış, adımlarını kelimelere dökerek bizi de hikayesinin bir parçası yapmış. Galgut’un kendini tanıması için attığı adımlar ve kişinin kendi canına kıymayı kafasına koyduğu an için bile Yabancı Bir Odada aslında hepimizin hayatında parçalarını barındırdığı bir eser.Damon’ın sözcüklerini dünyadan bağımsızlaştıran yol arkadaşı ile başlıyoruz yürümeye. Anlamlandıramadığı, ama kaçamadığı bir bağ var aralarında. Damon, Reiner gibi değildi. Damon kalbinin ait olduğu bir yer olsun istiyordu. Belki de bundandı defalarca arkasını dönüp onu yalnızca bir hatıraya dönüştürmek istediği anlarda vazgeçmesi. Tüm farklılığıyla Reiner kimseye çok uzak değil aslında. Bir yere, bir insana bağlı kalamadığında herkes aslında bir süre için birinin, bir yerin Reiner’ı oluyor. Anlık yaşıyor. Gittiği yerler o orada olduğu sürece var. Olduğu yer dışındaki her yer yarın haberlerde görebileceği, ilerde kitaplardan okuyabileceği bir hikaye sadece. Tarih hep başka bir yerde yazılıyor, onunla ilgisi yok. O ne kadar hızlı tüketirse olduğu yeri, birlikte olduğu insanı o kadar iyi. Ne kadar hızlı atarsa adımlarını yeni bir yola çıkarken, o kadar kalbinde yer açtırmaz, o kadar hatırlamaz orayı. Adımlarını hep yeni bir yere atıyor ama “asla bir şeye doğru değil, sürekli ondan uzağa, uzaklara gidiyor”.Reiner çok şey değiştiriyor Damon’da. Yolun devamını yürüyen Damon’ın yanında Reiner’dan bir parça hep onunla beraber yürüyor. Onun bıraktığı izler, üzüntüleri hep kalbinde. Ama güzel anıları hep sözcüklerde kilitli kalıyor. Bir daha açılmamak üzere.Reiner’dan sonrası hep bir farklı. İnsan kendini birisinde, o kişiyle anılarında bırakınca hiç bir şey aynı olmuyor. Geride bıraktığı sevgi olmadan hiç bir şey değerli, hiç bir şey fazla önemli değil. Böyle anlarda başlıyor aslında yolculuklar. Evinden, kendinden en uzak hissettiğin anlarda. Yanındaki tanımadığın yüzleri garipsememeye başladığın anda. Yanından geçen her insan, kulaklarının işittiği her ses, havada seninkiyle karışan her nefes seninkine teğet geçen yaşamlardan kareler yalnızca. Ne zamanki o seslerden biri sana sesleniyor, o zaman her şey yeniden başlıyor. Yeni hayal kırıklıkları, yeni üzüntüler, yeni kırgınlıklar seni bekliyor o seslenişte, biliyorsun. “Günlerdir ucunda durduğunu o anda farkettiği bir yerin kenarından itilmek gibi”. Tüm olanlardan sonra yeni bir yola çıkabilir mi insan?Damon çıkamıyor. Çünkü onun hikayesinde “tek bir karakteri anlatan, tek bir olay örgüsü” var. Yalnızca kendini yazabiliyor, bir başkasına yer yok. Yalnızca Damon değil, biz de çıkamıyoruz. Ne kadar severse sevsin insan, yollar tek kişilik. Anılar hep tek bir kişinin gözünden, ikinciye yer yok. Yakında bir yere, birisine ait olacağız. Ama başka bir zaman. Ve o başka bir zaman hiç gelmiyor, ama hep var. “Her şeyin farklı olacağı bir gelecek ay, gelecek yıl” Kısacası hepimizin hayatı Damon’ın yolculuklarından farklı değil aslında. Sürekli birbirinin yerini alan yüzlerden, yerlerden oluşan bir dizi yol aslında. Kimi asfalt kimi çakıl. Aynı kalan biziz yalnızca. Sadece sahneler değişiyor.“Dün geçtiğiniz yollar hep başka insanlarla dolu, hiç biri sizi tanımıyor. Dün gece uyuduğunuz yatakta bir yabancı yatıyor.Toprak ayak izlerinizi kaplıyor, parmak izleriniz kapıdan siliniyor, yere ve masaya düşürmüş olabileceğiniz ufak tefek kanıtlar süpürülüp çöpe atılıyor…”Ve orası da tarih oluyor sizin için. Hayat değişen sahneleriyle sizin olduğunuz yerde yaşanmaya devam ediyor. Evinizin aklınızda daha da bulanık bir imgeye dünüşüyor her seferinde.Göknil TOKGÖZLÜ Aşk Ve Aşkı Hissettiren Şehir Aşk, kırmızı, İstanbul. Bu üç kelime kendisini dışarıdan çok da belli etmeyen derin bağlarla bağlı ve birbirleriyle ilişkili. İstisnalar olmasına rağmen aşk denince akla gelen rengin kırmızı olduğu görüşü birçok insan tarafından benimsenmiştir. Ya İstanbul? Onunla aşk arasında nasıl bir bağlantı vardır sizce? Bana kalırsa İstanbul, içinde yüz binlerce gizli hayat taşıyan bir tutku şehri. İşte İstanbul’un aşkla en büyük benzerliği bütün tutkuları içinde barındırmasıdır. Aşkı yaratan hammaddedir tutku. Tutkuyu vücudunun her bölgesinde, derinin her gözeneğinde, her nefes alışında hissettiğin zaman aşkı tadar insan bana göre. Karşıdaki insana baktığın zaman gördüğün tek şey onun yüzü değilse o insanın yüzünde çok nadir beliren gamzeyi, her mimiği ya da yanağındaki belli belirsiz beni sadece fark etmiyor, tüm vücudunda hissediyorsan o insana büyük bir tutkuyla âşıksın demektir. İşte İstanbul da böyle bir aşk. Tüm havasını içine çekmek ister bencilce, her taşına toprağına dokunmak ister. Hem çılgınca âşık olduğu şehri milyonlarla paylaşır hem de bu şehri kıskanmaktan kendimizi alamayız. İstanbul’un tutkusunu, aşkını, kırmızısını sadece kendimize saklamak isteriz ama bu umutsuz bir hayaldir herkes için. Ferzan Özpetek son kitabı İstanbul Kırmızısı’nda içine yerleştirdiği küçük dostluklar ve sonu belirsiz büyük sırlarla, aşkı ve İstanbul’u kendisini içine sürükleyen tutkuyu farklı bakış açılarından işlemiştir. Aşkın herkes tarafından farklı yorumlanmış binlerce tanımı ve kuralı vardır. Tabii kimilerine göre de kuralsızdır aşk. Bana göre sadece iki kuraldan oluşan bir histir aşk. Bu kurallardan birisi tutkuya sahip olmak zorunda olmasıdır. Kimilerine göre yanlıştır, geçicidir, yanıltıcı bir duygudur aşk. Asıl önemli olan karşılıksız sevmektir onlar için. Hâlbuki bana göre fazlaca yanlış bir düşünce. Çünkü karşılıksız sevmenin altında yatan ana kaynak aşktır. Aşk karşılıksız kendini kaptırır tutkuya. Eğer gerçekten bir aşka sahipsen, kırmızıyı tüm vücudunda alev alev hissediyorsan, cam kırıklarının üzerinde yürüyorsan aşkın için ve buna rağmen mazoşistçe zevk alıyorsan zaten karşılıksız seviyorsun demektir. Yoksa kuru kuruya aşksız ve tutkusuz birini sevmenin altında gizliden gizliye bir mantık ilişkisi yatar. Söz konusu aşk olduğu zaman bir martı kadar özgür olacaksın ve kendini sadece tutkuya bırakacaksın. Bana göre aşkın diğer kuralı ise cinsiyetsiz olmasıdır. Âşık olduğun kişinin cinsiyeti ne olursa olsun, aşk için bu önemli bir özellik değildir. Bir erkek bir kadına nasıl delice âşık olabiliyorsa bir erkek yine bir erkeğe ya da ne fark eder bir kadın başka bir kadına âşık olabilir. Bunun günümüz dünyasıyla ya da modern düşünce tarzıyla hiçbir alakası yoktur. Aşk, insanoğlunun varoluşundan beri olan bir duygudur. Âşık olmak, âşık olduğun kişiyle arandaki cinsel bir ilişki değildir sadece. Arzuların farklı bir cinsiyete karşı olsa da kendi cinsiyetinden birine âşık olman çok doğal bir şeydir benim gözümde. Çünkü aşk vücudunun belki de farkında bile olmadığın derinliklerinde o kişiyi hissetmektir. Bu hissin ne zaman geleceğini bilmek imkânsız gibidir, İstanbul sokaklarında dolaşırken aşkın bir gün kapımızı çalacağının farkına varamayız. Oysa İstanbul’da dolaşmak kime âşık olacağını bilememenin merakıyla yaşamaya benzer. Her sokağında, her taşında başka bir anı, başka bir aşk ve başka bir hayal kırıklığı içeren bir şehirdir İstanbul. Gece sönmüş olan son lambanın altında toplanan ateş böcekleri gibi İstanbul da içinde bulundurduğu her insanın üzerine kendi ışığını ve tutkusunu yayar. Daha sınırlarından içeri girer girmez hissedersiniz, yıllardır beklediğiniz aşk İstanbul’un bir köşesinde sizin için saklanmıştır. Vapurların üstünden hiç eksik olmayan martıların, sokaktaki bir sürü karmaşanın, tüm trafiğin gürültüsü ve sinir bozucu halleri içerisinde sizi İstanbul’a hâlâ bağlayan şey ne işiniz ne de akrabalarınızdır. Sizin orada kalmanızı sağlayan ve farkında bile olmadığınız bağlılık duygusu İstanbul’un sizi içine hapsettiği tutkusudur. Bu yüzden İstanbul’da, tutkunun bu kadar fazla olduğu ve hissedildiği yerde, tutkunun başka bir türünü, aşkı, yaşamak bambaşkadır. Eğer İstanbul’da âşıksanız ve bir de üstüne İstanbul’a tutkuyla bağlıysanız, o zaman oradaki martıların sesi kadar yüksektir sesiniz, denizler kadar derin, dalgalı ve huzurlusunuzdur. İstanbul’un dipsiz kuyularında aşk yaşayacak kadar cesaretli ve tutkulu olmak insana verilmiş en büyük hediyedir. İstanbul, anıların gizlice kırmızının içine saklandığı aşkı yaşamak için yaratılmış bir şehirdir. Bu yüzden İstanbul kırmızıdır, aşk kırmızıdır ve hayatımızda hiç kırmızı yoksa hayatımızın en önemli ve zevk veren parçası yoktur demektir. Şerbetçi 1 Ömer Gökalp Şerbetçi 21502438 27.09.2015 Başak Berna Cordan TURK 101/7 YALNIZLIK KUYUSU 2013 yılının sıcak ve pek de sıradan olmayan bir temmuz günü. Odama kapanmış gözlerimden seller boşalmakta, yalnızlığım yanaklarımdan süzülmekteydi. Dünyanın en yalnız insanı olmalıydım belki de evrenin en yalnızı. Penceremi aralayıp yıldızların yalnızlığından ilham almak için kafamı kaldırdığımda gerçekten yalnız bir adamın ayak izlerini seçebiliyordum aradan 44 yıl geçmesine rağmen. Kendisi için küçük, insanlık için büyük bir adım atan bir adam vardı dünyamızın etrafında tek başına dönmekten sıkılmayan ayın üzerinde. Gurur verici, acı verici… Gururluydum, yalnızlık artık bu dünyada yaşanmıyordu sadece. Acı çekiyordum, çünkü benden daha yalnız birileri vardı artık hem de ulaşılamayacak bir kara parçasındaydı, aydaydı. Yalnızlık rüyasını gören insanlar benim gibiydi biraz, kafasını çevirdiği her yerde bir parça insan ve yalnızlık kırıntıları görüyordu. O kırıntılardan eser olmadığı zamanlar içinde kök salmış koca bir ağaç devriliyordu. Evet, yalnız olmadığını görmek istiyordu yalnızlık çekerken. Onun gibi insanların olduğunu görmek istiyordu. Böylece yalnızlığın kötü bir şey olmadığını düşünüyordu. Ne de olsa onun gibi onlarca, binlerce vardı. Ama onlar ondan o kadar uzaktaydı ki yalnızlık, içine düşülen bir kuyu gibi olmaya başlıyor; toplumdan uzaklaşıp öylece çekip gitmek, yer yarılıp içine girmekti kuyuya düşmek ama yalnızlığa düşülmezdi ki yalnızlığa atlanırdı. Şerbetçi 2 Sanat icra ettiklerini düşünüyor olmalı yalnızlık kuyusuna atlayanlar. Tıpkı bir seri katilin düşündüğü gibi… Nasıl bir seri katil günlerce, aylarca hazırladığı korkunç planını hayata geçirirken yakalanma hırsına yenik düşüp kendini gösterme arzusunda bulunuyorsa yalnız insanlar da böyleydi. İnsanlara yalnızlığını göstermek istiyordu yalnızlar. Kuyunun tepesinde aralarından sıyrılıp atladığı insanlara… Ünlü mahkûm Charles Bronson’ın dediği gibi “…yaşamıyordum, sadece var oluyordum.”. Sanki diğer insanlarla beraber yaşamıyordu, sadece nefes alıp veren, damarlarında kırmızı bir yaşam sıvısı akan bir varlıktı ne eksik ne de fazlaydı. Yaşamak çok farklı bir şey olmalıydı, en azından kuyunun içinde bir yerlerde var olmalıydı. Hepimiz demedik mi biraz yalnız kalmak istiyorum, uzaklaşmak istiyorum diye? Neydi sebebi bunun, neden kuyuya atlamak istiyorduk öylece? Kuyunun dışındayken bize ismimizle seslenebilecek yakınlıktaki insanlar ellerine aldıkları kalemle çiziyorlardı dünyamızı, onlar şekil veriyordu; sürücü koltuğuna değil yan koltuğa oturtuyorlardı bizi. Bazen bizdik onlar için dünyayı resmeden, arabayı istemedikleri şehirlere süren. Onların çizdiği dünyadan kurtulmak, gitmek istemediğimiz bir yola çıkmamak ve başkalarının hayatını öylece etkilememek için atlamayı seçiyorduk kuyuya. Kuyuya atladıktan sonra fırça elimizde, direksiyonda biz varız ve araba boştu artık. Ne istersek onu çizebiliriz, nereye sürmek istersek oraya gidebiliriz. Ama içimizde bir korku var ya boyamız biterse ya arabamız bozulursa? Araba tamir etmeyi bilmezdi ki bu yalnız adam, bilse bile tek başına yapamayacağını da biliyordu. İşte o anda kuyunun buzlu duvarlarının soğuk nefesini hissediyor, dünya denen o görkemli ağacın dalları ellerimizin arasından kayıp gidiyordu. Sesimizi duyurmaya çalışmak o kadar zordu ki… Yanımızda istemediğimiz, yalnızlığımızı bile paylaşmadığımız insanlardan bize yardım etmelerini beklemek şu hayattaki en zor şeylerden biriydi. Yardım bekliyorduk ama bize intihar gibi geliyordu bu bekleyiş. Bu tezatlığı Hasan Ali Toptaş(2013) şu dizeleriyle özetliyordu: Şerbetçi 3 “Silahını kendinden yontar yalnızlık; her şeyden koptuğu için her şey olan kendinden. — Peki, namlunun ucunda kim var? — Kim olacak; tetikteki ben.” (s. 108) Sanki bütün bunlar ters geliyor insan doğasına. Hayata gözlerini açmayı bırakın açmadan bile onu karnında taşıyan bir anne ve her zaman yanında olmasa da kalbinin derinliklerinden gelen bir sesle yanımızda olmaya çalışan bir baba vardı. Bu insanları bile bir kenara koymak ne kadar doğru ve mantıklıydı ki? Kuyunun içinden çıkan sessiz çığlıklarımızı duyan insanların var olduğunu bilerek atlıyor olmalıydık başka açıklaması olamazdı bu intihar girişimlerimizin. O dallar ailemiz, dostlarımızdı ama dalların sağlamlığıydı bizim hayatımıza, ailemize ve dostlarımıza kattığımız. Ve dalların sahibi olan, ismini dünya koyduğumuz, ağacın tohumlarını biz ekmiştik ya da öyle olduğunu hissediyorduk çünkü başka açıklaması yoktu bu yardımının. O kuyudan çıktıktan sonra da en acısı geliyor yalnız değilmişiz, hiç olmamışız. Neden bu kadar acı veriyor ki başka insanlarla yaşamak, onlardan yardım almak? Neden küçük bir çocuğun aynı taşa defalarca takılması gibi neden sürekli yalnız olmak istiyorduk ki? Çünkü yalnız olmadığımız, kuyunun içinde olmadığımız her an etrafımız aynalarla kaplıydı. Ve biz yalnız olmak isteyenler aynalara bakmaktan hep korktuk. Kime, neye baksak kendimizi buluyor; hayallerimizle, rüyalarımızla, söylediklerimizle ve yaptıklarımızla ilmek ilmek ördüğümüz insanları, dünyayı görüyoruz. Hayal etmelisiniz bunun ne kadar zor olduğunu, elinizi attığınız her yerde, bakış attığınız herkeste bıraktığınız izleri görmenin. Maalesef hiçbiri ustalık eserimiz değildi. Çirkin ve acı verici izlerdi bunlar. Aynaya bakmaya Şerbetçi 4 korkanların dünyasıydı bu kuyu. Bu dünyayla hayal kırıklığına uğrayıp kendininkini inşa eden insanlarındı. Acı çekmeyi, acı çektirmeye tercih edenlerindi. Kaynakça Toptaş, H. A. (2013). Yalnızlıklar. İstanbul: İletişim Yayınları. Batuhan F. Karabacak Yürek Bilir Aşk, ne uzun kelime değil mi? Yüzyıllardır konuşuluyor, şiirler yazılıyor hakkında, filmler çekiliyor, şarkılar besteleniyor... Bu dünyadan gelip geçen herkes onun peşine takılıyor, belki de ömrünü adıyor bu kelimenin ardında. Herkes aşkı farklı yaşıyor, farklı tanımlıyor fakat bu yüzden ölümsüz olabiliyor aşk, herkesin filtresinden ayrı ayrı süzülebildiği için. Bejan Matur da yeni kitabı Aşk/Olmayan’da tamamen kendine özgü bakış açılarında gezdiriyor aşkı, bazen felsefik sohbetlere dalıyor, kışkırtıcı sorular soruyor, terletiyor aşkı. Bazense şehir koşturmasının içinde bir metrobüsten bir metrobüse geçerken can sıkıntısıyla sınıyor onu. Kimi zamanda alıyor şefkatli bir avcun içine, bağışlıyor onu, kendinden alıp ona vererek. En kendine has yanıysa bu yepyeni şiir kitabının, şair aşkı dört sürece ayırıyor: heves, bekleyiş, kırgınlık, kabulleniş. Heves, her şeyin başlangıç noktasında bir yerde saklanıyor. “Ah! O benim olsa ne güzel olur! Nasıl bir duygu acaba onunla sevgili olmak? Peki ya, bir kere öpsem nasıl hissederim kendimi?” gibi cümlelere sebep oluyor heves ve zihindeki en büyük gücü tetikliyor, hayal kurma gücünü. Heves edindiğimiz her şeyde mutlaka geleceğimize dair bir umut yatar, bu umudu düşünmekse durumu detaylandırır, detaylanan ve derinleşen şey de bizleri içine daha kolay çeker. Hiçbir aşk yoktur ki, anlatımı basit olsun, bir hissin, sürecin aşk olması için altında yüzlerce kara delik olan onlarca karmakarışık fikir gerekir. Yani heves hayali fısıldar, hayaller ise karmaşıklığı, çözülemeyen cümleler ise aşk çıkarır ortaya. Ardından bekleyiş geliyor, şefin sunduğu yemek gibi, yönetmenin sunduğu film gibi biz de hevesimizi, hayallerimizi, aşkımızı sunuyoruz ve şefler gibi, yönetmenler gibi karşı tarafın tepkilerini bekliyoruz. “O da benim gibi sevecek mi beni? Anlayacak mı bu hissettiklerimi veya anlamak isteyecek mi?” Bu süreç hevesin sunduğu hayaller gibi bizlerin kontrolünde değil çünkü beklemek karamsarlıktır, umutta tutar içinde ancak ne yaparsa yapsın karanlıktır. Hayallerinin gerçekleşmesinin başka birinin gönlünde, aklında tutuluyor olması nasıl rahat verebilir ki? Tıpkı annesinin ölmemesini dileyen bir oğlan çocuğunun hastane koridorlarındaki yürüyüşleri gibi. Heves ve bekleyiş... İlk gündeki pespembe hevesin üzerine gri karamsarlıklar yağdı bekleyişle birlikte, attı rengi, soldu, o giden anneden sonra babanın yıkadığı çamaşırlar gibi. Kırgınlık hissi, “Olmadı!” cümlesinin etrafında kuruluyor. Buruklukla, hayallerinin çıt etme seslerini duya duya, bütün bir bedeni ele geçiriyor. Adeta bir mizaç hali buluyor kendine kırgınlık, bir yaşama tavrı gibi, estetik harikası bir maske gibi. Gülümseyişinin bile adı kırgınlık artık. Bu dakikadan sonra kim görse sizi anlar ki kırılmışsınızdır bir şeye. Heves, bekleyiş, kırgınlık... Ne gelebilir sonrasından? Yeniden başlamak için de ona ihtiyacın vardır, en şiddetli hislerden biri olan intikam duygusunu yaşamak için de. Yeni yolun o yola geri dönmek bile olsa mecbursundur bir çizgi çekmeye kendine, ne oldu, ne bittinin hesabını yapmaya. Ceketinin ceplerini dolmuştur bi yandan da, hevesin, bekleyişin ve kırgınlığın yığın yığın tecrübe getirdiği o son noktadasındır. Kabullenmek adı... Bembeyaz bir başlangıç da değildir öyle, anlık bir durum değildir, hani var ya İngilizcede kısa bir an süremeyen fiiller, öyledir işte, ağır ağır yutkunmak gerekir. Asfalttan almak zorunda bırakır nefesi. Yeni bir yol bundan sonrası, elma armudu seviyor diye armut elmayı sevmemiştir, belki gitmesi, uzaklaşması gerekir elmanın, belki de armutun etrafında tekrar dolanması gerekir yeni bir renk bularak kendine. Bu durumda da en iyisini heves eden, bekleyen, kırılan, kabullenen yürek bilir. Anlaşılan o ki, Bejan Matur’un yüreği de en iyisini bildi bu dört süreçten sonra, şiirler bıraktı ardında. GÜLEÇ 1 Nurben GÜLEÇ 21202701 Türkçe 101-37 Vedat YAZICI Başka Gözlerden Açılan Dünya Günümüzde filmleri pazarlayabilmek için insanları şaşırtmanın yolları aranır oldu. Bazen alakasız sonlarla insanları etkileyebileceklerini düşünen yönetmenler, hiçbir ipucuna yer vermeden önümüze tepe taklak gelen sonları koyuyorlar. Ben izleyiciye düşünme payı vermeyen filmleri pek sevmiyorum. Bir filmin inandırıcılığı tutarlı ve mantıklı işleyişinden geçmektedir. İnandırıcılık, tutarlılık, mantıklı bir senaryo olduğunda o filme ve filmi yapanlara saygım artmaktadır. Bu söylediğim ölçütlere uyan bir film dendiğinde aklıma Zindan Adası gelmektedir. Filme ilk baktığımızda klasik bir öyküsü vardır. Bir adada bulunan akıl hastanesi, kaçması imkânsız görünmesine rağmen kaçan tehlikeli bir hasta ve çaresiz kalan hastane görevlilerinin polisleri aramasıdır konusu. Filmin konusuna baktığımızda aklımıza korku ve polisiye türleri gelebilir. Başlangıcı da öyledir zaten fakat iki polisin adaya yaklaştığı sahnede çalan müzik, yönetmen tarafından dikkatlice seçilmiştir çünkü izleyiciyi psikolojik gerilim filmine hazırlayan ilk sahne burasıdır. Filmin başrolünü Leonardo Dicaprio canlandırmaktadır. Bu filme başka bir oyuncuyu düşünemezdim zaten. Klasikleşen Hollywood filmlerinin aksine film, olayları dışarıdan izleyip yorum getirmemize değil olanlara kahramanın gözünden bakıp onları başka dünyadan seyretmemize imkân sağlamaktadır. Böylece izleyici, kahramanın dünyasında gezinirken yönetmenin bizlere sunmuş olduğu ipuçlarını kaçırabilmektedir. Aslında yönetmen filmin sonunda beklenmeyen bir şeyin gelmekte olduğunu farklı ipuçlarıyla bizlere sunmaktadır fakat bizler, filmin kahramanının tuhaflaşan dünyasına o kadar dalarız ki bize sunulan ipuçlarını kaçırabiliriz. Örnek vermek gerekirse, doktorların ve hemşirelerin tutumundan bahsedebiliriz. Her ne kadar polisleri kendileri çağırmış olsalar da yardımcı olmayan hatta engel olan tutumları göze batmaktadır. Kahramanımız onların samimiyetine inanmaz hâle gelir. Farklı bir örneği ele almak gerekirse, iki polisin tanışma anlarını düşünebiliriz. Eminim sizler de bu ikilinin aralarında geçen ilişkisini göz önünde bulundurursanız onların arasındaki garipliği fark edebilirsiniz.