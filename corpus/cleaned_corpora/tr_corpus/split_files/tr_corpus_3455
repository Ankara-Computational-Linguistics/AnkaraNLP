şey, beyninizi kemirip durur sanırım böyle durumlarda. Bunu yaşayan bir insan için ölüm, kesinlikle huzura ermektir. Ya da düşünün ki bir insan var; sevmediği bir işte çalışıyor. Sevmediği bir kadınla evli. Hayatının hiçbir evresini istediği gibi yaşayamamış. Ona bir beden büyük gelen bir ömrün içine takılı kalmış. Para kazanmak ayrı bir işkence, eve dönmek ayrı bir işkence. Hiç şüphesiz bunu yaşayan insan için ölüm, bir kurtuluştur. Kafesinde özgür kalmayı bekleyen bir kuş gibi, ölüm sayesinde istemediği bir hayattan kurtulur. Yani ölen kişinin cezalandırıldığını mı yoksa mükafatlandırıldığını mı merak ediyorsak, burada ölenin kim olduğuna bakmak icap eder. Ne de olsa geride kalanlar için ölüm her daim bir cezadır. Eğer ki Tanrı ölümü yaratarak birilerini cezalandırmayı ummuşsa şayet, bu kesinlikle ölenler değil, geride kalanlardır. Hafızanızdaki anıların arasına ilmek ilmek işlediğiniz birisinin artık yanınızda olmaması kadar acı ne olabilir ki? Onu hatırlayacaksınız ama bir daha asla dokunamayacaksınız. Nefesini duyamayacaksınız. Gözlerine bakamayacak, sesinin nağmelerini işitemeyeceksiniz. Varken yok olan birisinin kaybı, ömür boyu canınızı acıtıp duracak. En acısı da ondan geriye kalan onlarca şeye bakıp da üzülmemeye çabalamak. Üzülmek bir şeyi değiştirmiyor gerçi ama üzülmenin bir şeyi değiştirmediği gerçeği, üzülmemize engel olmuyor. Yas tutmak, birisinin hayatında karşılacağı en ağır sınavlardan birisi. Ben şahsen birkaç cenazeye tanık oldum. Hepsinin farklılıkları vardı ama değişmeyen tek şey, yas evine sinen o acının kokusu. İnsanın genzini yakıyor sanki. Öleni çok yakından tanımasanız bile boğazınız düğümleniyor, içiniz titriyor. Ölüden geriye kalan boşluk sebebiyet veriyor buna sanırım. Her ne olursa olsun, şu gayet açık; ölüm, insanoğluna bahşedilmiş en ağır lütuf. Ölüm bir lütuf; çünkü insanın hayata tutunmak isteyip istemediğini seçmeye hakkı olduğunu hatırlatıyor ama çok ağır; çünkü geride kalanlar için her zaman tarifsiz bir acı bırakıyor. Keşke hayatla bağımızı koparmanın daha kolay bir yolu olsaymış. Kaynakça Sunar, Erhan. Ölüm ve Adam. Alakarga Yayınları, İstanbul: 2016. Elif Nur BilginRÜYADAN KALANÇok gezen mi bilir çok okuyan mı? Hepimizin aklında yer etmiş bu klasik sorunun benim için hiçbir zaman kesin bir cevabı olmamıştır. İkisinin de yeri ayrıdır elbette. Fakat gezmenin, seyahat etmenin bana verdiği keyif, hissettirdiği heyecan bir farklı olmuştur hep. Ne zaman yeni bir yere gidecek olsam heyecandan uyuyamaz, kendime detaylı bir gezi planı yapar ve mutlulukla bavulumu hazırlarım. Bunun ise sayamayacağım kadar çok nedeni var. En başta tabii ki seyahatin bana tüm sıkıntılarımı, streslerimi, üzüntülerimi unutturması geliyor. Nereye gidersem gideyim o gittiğim yerde yaşadığım ana odaklandığımdan olsa gerek. Hatta öylesine unuturum ki bazı şeyleri, geri döndüğümde hatırlamakta zorluk çekerim. Zaten seyahatin tadı da böyle çıkmaz mı? Yeni lezzetlere, yeni arkadaşlıklara yahut şehrin tarihine, doğanın güzelliğine odaklanıp kendimize unutamayacağımız dolu dolu anlar oluşturmak varken neden sıkıntılarımıza odaklanalım. İşte zaten tam da bu yüzden seyahat benim için yorulmak değil tam tersine dinlenmek anlamına gelir. Belki normalde yürüdüğümden kat be kat fazla yürüyüp, normalde uyuduğumun yarısı kadar bile uyumayıp,bir dakikayı bile boş geçirmememe rağmen öylesine dinlenmiş ve rahatlamışhissederim ki seyahatin mucizevi gücü sayesinde. Diğer mucizesi ise şüphesiz kizamanın genişlemesi. Seyahat yaparken bazen öylesine genişliyor ve artıyor ki zaman bir gün içerisinde hiç bilmediğinizbir şehrin tarihini öğreniyor, doğasıyla vakit geçiriyor, insanını tanıyor ve yemeklerini tadabiliyorsunuz. Fakat aynı zaman evdeyken neredeyse hiçbir şeye yetmiyor, su gibi akıp gidiyor.Bir seyahat düşkünü olarak unutamadığım seyahatlerimin başında ise kesinlikle Niagara Şelaleler’i geliyor. Öylesine unutulmaz, öylesine güzel ve özel bir seyahatti ki her hatırladığımda mutluluktan gözlerim doluyor, tekrar gitmek için sabırsızlanıyorum. Havaya, suya, toprağa âşık olduğum, hayranlıkla bakmaktan kendimi alamadığım Niagara Şelaleler’i gerçek olamayacak kadar güzeldi, adeta bir görsel şölendi benim için. Sanki bir film sahnesinden koparılmış gibi. Karadenizli olduğumdan mıdır bilmem nehirleri ayrı denizleri ayrı severim, hele de en çok şelaleleri. Sıradan, küçücük şelaleler bile benim çokhoşuma giderken böylesine heybetli olanları görmek paha biçilemezdi. Mavinin ve yeşilin bin bir tonunu bir arada barındıran Niagara Şelaleler’i sadece enfes bir görsel şölen oluşturmakla kalmıyor bir de üstüne suyun sesi eklenince insanın ruhunun derinliklerine işliyor. Üstelik o kadar kalabalık ve turistik bir yer olmasına rağmen şelalelerin muhteşem sesi tüm gürültüyü bastırıyor, yalnızca kendini dinletiyor. Böylesine bir sesi duyduğunuzda suyun gücünü, ihtişamını daha çok hissediyorsunuz. Havada uçuşan sular yüzüme çarptıkça suyun seriliğini iliklerime kadar hissetmenin verdiği haz ise bir başkaydı. Bu ihtişamlı doğa harikasının yanı sıra bir de gökkuşağını görmek ise tam bir rüyadaymışım gibi hissettirdi bana. Doğaya böylesine bir doyum yaşarken mutluluktan sürekli kendime bunun gerçek olmadığını, olamayacağını söylüyordum. Hiç bitmesini istemediğim bir rüyanın içindeydim adeta. Bir yandanfotoğraf çekip bu anları ölümsüzleştirmek isterken bir yandan da fotoğrafla vakit kaybetmek istemiyor, doyasıya anı yaşamak istiyordum. Şelaleleri daha yakından görmek için tekneye bindiğimde ise hissettiğim mutluluk, aldığım haz inanılmaz bir şekilde katlanarak arttı. Son hızla akan suların oluşturduğu bembeyaz köpüklere o kadar yakınken şelalelere bir kez daha hayran kalmamak elde değildi.İşte böylesine muhteşem bir seyahattensonra insanda hiç dert, sıkıntı, stres kalır mı? Yani seyahat etmekten güzel kafa dağıtma, mutlu olma yolu var mı? Hele kibir de Niagara Şelaleler’i gibi büyüleyici bir doğa harikasına düşmüşse yolunuz...Talha Torğut 21502552 TEDAVİ EDİCİ DUYGU: SEVGİ İnsanlar sevgi olmadan yaşayabilirler mi? Bana soracak olursanız, sevgi denen duygu olmasaydı hayatımız çekilmez bir hal alırdı. Üzüldüğümüz zaman yanımızda bizi teselli edecek bir dostumuzun bulunmaması, son derece acı verici bir durum bana kalırsa. Bu durumun yanı sıra, yaşadığımız bazı sıkıntılardan sonra tek başımıza kalmayı tercih ederiz. Ama bir karşılaştırma yaparsak; yaşadığımız birçok sıkıntıda yanımızda birilerinin olmasını isteriz, pek az durumda yalnız kalmayı tercih ederiz. Peki yanımızda birileri oldukça, onların sevgilerini hissettikçe sıkıntılarımız hafifler mi? Sevgi, insanların ihtiyaç duyduğu şeylerin başında gelen duygulardandır. Sevgi denen duyguyu hissetmeseydik, birbirimize nefret ve öfke ile yaklaşırdık. Üzüldüğümüz anlarda bizi teselli edecek birilerini bulmayı bırakın; kendimizi diğer insanların nefretlerinden nasıl koruyacağımızı düşünürdük, bu durumda da bizim için en iyi senaryo yanımızda hiç kimsenin bulunmaması olurdu. Bir düşünsenize, kötü geçen bir sınavın veya günün ardından yanınızda hiç kimsenin olmadığını. Sıkıntıyı içinize atarsınız, kafanızın içinde acaba bundan sonra ne olacak düşüncesi de sizi adeta içine hapseder. Ne yapsanız da sizi kendine hapseden o acımasız sorudan kurtulamazsınız ve gününüz mahvolur. Başka bir örnek verecek olursam; yorucu bir günün ardından eve geldiğinizi düşünün. Yanınızda hiç kimse yok, birlikte vakit geçirebileceğiniz bir arkadaşınız yok. Evde yalnız başınıza geçirdiğiniz o kısa zaman sizi bütün günün yorduğundan daha fazla yorar, hiçbir şey yapmaya mecaliniz kalmaz. Burada anlatmak istediğim nokta şu; sıkıntılı zamanlarınızda size sıcacık sevgisini gösterecek insanları bulamazsanız, boğucu bir zindana hapsolup kalırsınız. Yani aslında sevgi, bir arkadaşınızın veya yakınınızın bedeninde somut bir hal alır, sizi zindana hapsolmaktan kurtarır. Sevgiye ihtiyaç duyduğumuz çokça zamanın arasında; sevgiye ihtiyaç duymadığımız, yanımızda hiç kimsenin olmasını istemediğimiz zamanlar da yok değil midir? Bana kalırsa fazlasıyla var. Herhangi bir sıkıntımızı, derdimizi veya takıntılarımızı içimizde yaşamak istediğimiz, o sıkıntıyla verilecek savaşta hiçbir cephe arkadaşına ihtiyaç duymadığımız zamanlar da azımsanmayacak ölçüde var. Bir düşünsenize, büyük bir derdiniz var bu derdi tek başınıza yaşamak istiyorsunuz. Peki sevginin o tedavi edici özelliğini istemememizin ardında yatan sebepler neler olabilir? Klişeleşmiş "Git başımdan!" haykırışının meydana gelmesinde de büyük katkıları vardır bu sebeplerin. Bana kalırsa bu sebeplerden en önemlisi derdimizi kimseye anlatamayacak olmamız, yani o derdin paylaşılamayacak kadar özel olması. Bahsi geçen derdi paylaşacağımız kişilerin herhangi bir çözüm bulamayacağına dair inancımız, o derdi insanlarla paylaşmamızın önündeki en büyük engeldir bana kalırsa. O kadar büyük bir sıkıntınızın olduğunu düşünün ki, onu paylaşmaya bile mecaliniz kalmamış, anlatacağınız kişi de o derde herhangi bir çözüm getiremeyecek. Sevginin tedavi edici özelliğini uğruna feda ettiğimiz ikinci sebep de, karşıdaki insanın samimi olmadığına, bize gerçek sevgiyi gösteremeyeceğine olan inancımızdandır bence. Arkadaşlığımızı tamamen çıkar ilişkisi üzerine kurduğumuz bir kişiye anlattığımız bir olayın bize sevgi olarak geri dönmeyeceği şeklindeki düşüncemiz, dertlerimizi kendi içimizde yaşamamıza sebep olur. Hem derdimizi anlatsak bile, işiteceğimiz şey en fazla iki teselli cümlesi olur. Günümüz koşullarını düşünürsek, birçok sevginin aslında pek de samimi olmadığını görürüz. "Sadakat şimdiki zaman sevdalarının eksik yanı." (Öztekin 96). Hikmet Anıl Öztekin'in de bu cümlesinde bahsetmiş olduğu gibi, birçok kişi birbirini gerçekten sevmiyor ve bundan dolayı bu kişilerin birbirlerine yansıttığı sevgi aslında sahte. Diyeceğim o ki, insanların sevgiye ihtiyaç duydukları anların yanı sıra yanlarında kimsenin olmamasını istedikleri anları ve bu anları yalnız geçirmeleri için geçerli sebepleri de yok değil. Sonuç olarak, insanlar teselliyi sevgide bulurlar; bu sevgiyi de arkadaşlarının,yakınlarının aracılığıyla yakalarlar. Üzüntülü, sıkıntılı anların kötü yanları sevgi ile aşılabilir; zira sevginin bu anları tedavi edici özelliği vardır. Yorucu veya üzücü geçen bir olayın, günün ardından sıcacık bir ortama kim hayır diyebilir ki? Birbirimizin üzüntüsünü paylaşmayacaksak birbirimize herhangi bir bağla bağlı olduğumuzu kim iddia edebilir? Tabi bütün bu sevgiye ihtiyaç duyduğumuz anların yanı sıra yanımızda kimsenin olmamasını istediğimiz, bunun için de geçerli sebeplerimizin olduğu durumların varlığı da bir gerçek. Yaşadığımız sıkıntının büyüklüğü ve başkalarına söyleyemeyeceğimiz kadar özel olması durumunda yapılabilecek pek bir şey yok. Bunun yanı sıra ilişkilerimiz sahte olmaz ise, çıkar ilişkisinden daha öteye gidebilirlerse sevginin kendini göstermesi için uygun ortam yaratılmış olur, böylece sıkıntılarımızın zindanına hapsolmaktan kurtulabileceğimiz bir durum meydana gelir. Yeter ki karşılıksız ve gerçek sevgiyi birbirimize gösterelim.Gerçek sevgiyi birbirimize göstermeyi başardığımızda, karşılıksız sevgiyi tattığımızda zincirlerimizden kurtulabiliriz. Kaynakça Öztekin, Hikmet Anıl. Elif Gibi Sevmek. İstanbul: Yakamoz Kitap, 2014. Baskı. Rothstein, Arthur. Baba ve Oğullarının Toz Fırtınasına Karşı Yürüyüşü.1936. Londra Bilim Müzesi. Londra.129 SENE SONRA GERMINAL Her insan hayatını bir amaç doğrultusunda yaşar. Şanslı doğan kimi insanlar bu seçimi kendi istekleri ve ilgi alanları doğrultusunda yaparken, diğerleri ancak kendilerine sunulan hayatı kabul edip haytalarının sonuna kadar sürdürmek zorunda kalırlar. Natüralizm akımının öncülerinden olan Emile Zola, Germinal adlı yapıtı ile Fransadaki maden işçilerinin trajik ve unutulmuş hayatlarını esenliksiz betimlemeleriyle gözler önüne sermiştir. Yalnızca madende çalışan işçiler değil, onlarla beraber aynı sefil hayatı yaşamak zorunda kalan aileleri de kendi hayatlarını, mahremiyetlerini, bireysel ihtiyaçlarını feda etmeleri beni oldukça etkiledi. Tartışmasız dünyadaki en zor mesleklerden birini yapan maden işçileri en zor şartlarda hayatlarını sürdürürler ancak onların bu gün yüzü görmeyen dünyalarının farkında olan maalesef ki çok az insan vardır. İşçiler ancak ayaklandıkları zaman hatırlanır veya büyük bir felaket meydana geldiği zaman... Zola’nın 1800lü yıllarda yazdığı bu kitap Fransa’da büyük bir farkındalık oluşmasına ve ülke çapında işçi haklarına karşı duyarlılığın artmasına sebep olmuştur. Tarihten günümüze farklı ülkelerde, farklı zamanlarda kitapdakine benzer ayakalanmalar ortaya çıkmıştır. Burada önemli olan işçilerin içinde bulundukları sefaletin farkına varmaları ve yaşadıkları hayatın diğer insanlara göre çok daha adaletsiz bir hayat olduğunu tüm insanlığa duyurma çabasına girmeleridir. Ben bunu yalnız maden işçilerinin değil, diğer tüm insanların üstlenmesi gereken bir görev olduğunu savunmaktayım. Yapıtı okurken hayata onların gözünden bakmak, onlarla beraber ter dökmek ve onlarla beraber içinde bulundukları acıyı paylaşmak bu yargıda bulunmamda oldukça yeterli oldu. Yazar, madende yaşayan ailelerin içinde bulunduğu durumu anlatırken gerek uzam betimlemelerinde, gerek kişi tasvirlerinde son derece karamsar bir bakış açışına sahip olmuş ve zaman zaman rahatsız edici şekilde gerçekleri ele almış. Burada yazarın benim üstümde bıraktığı etki başta rahatsızlık olsa da aslında gerçeklerin son derece realist bir şekilde aktarıldığını fark etmeme sebep oldu. Betimlemelerden rahatsız olmamın sebebi büyük ihtimalle oradaki gerçekliğin en keskin şekilde, okuyucunun yüzüne çarparcasına açıkça ve emin şekilde iletilmiş olmasıdır. Çünkü bu insanlar gerçekten bir başkasının görmeye dahi katlanamayacağı, maden ocaklarına gömülü bir hayat yaşamaktadır ve orada hayatlarının sonuna kadar kalmaktan başka seçenekleri yoktur. Bu nedenle onlar için maden ocağı dışındaki hayatın bir hayal olduğu gerçeği yadsınamaz bir gerçektir. Bu yapıtın beni çok derinden etkilemesinin en büyük sebebi; bana birkaç ay önce Soma maden ocaklarında yaşanan felaketi hatırlatmış olmasıdır. Bütün hayatlarını, ailelerinin hayatlarını neredeyse karın tokluğuna çalışmak için riske eden insanların çaresizliği adeta kan dondurucu nitelikte. Uzun yıllar önce yalnızca bir kitabın yayımlanması ile Fransız toplumunun bir nevi bilinç kazanmasına karşın; Türkiye’de yaşanan, ihmal sonucu ortaya çıkan ve yüzlerce çocuğun babasız kalmasına, yüzlerce evin ailesinden bir insanın yaşamını yitirmesine, yüzlerce genç temiz kalbin karın tokluğuna zor şartlar altında çalıştıkları yerde yaşamlarını yitirmesine rağmen hala bir bilinç oluşmamış olması beni bir hayli üzmekte ve geleceğe dair tedirgin etmektedir. Bu olaya tepkisiz kalan her insanın, madende çalışsa da çalışmasa da aynı tehlike altında olduklarının farkına varmaları gerekir. Bu bir iş güvenliği sorunu aynı zamanda insan hakları ihlalidir. Öte yandan bu facia sorumsuzluğun hesabı verilmeden kadere bağlanmıştır ki, Emile Zola natüralist bir yazar olmasına rağmen maden işçilerinin hayat şartlarını ve bulundukları durumu kadere bağlamamıştır. Bu durum beni içinde bulunduğumuz konumun sebebinin rasyonalist düşünce eksikliği olduğunu düşünmeye itti. Germinal adlı yapıt, aynı George Orwell’in 1984 adlı yapıtı gibi yazıldığı zamana ait olurken aynı zamanda günümüze de ışık tutmaktadır. Bu kitap benim için oldukça aydınlatıcı olmakla beraber bana hep aklımın bir köşesinde bulundurmam gereken bir manzara, başka bir gözden dünyaya bakış sundu. Mert Filiz Turk 101-46 Mürsel Başpınar Hayal Ağacım Özgürce yaşamak ister insan, hayatına yön vermek, hayallerini gerçekleştirmek ister hep. Kimsenin hayallerine dokunmasına izin vermez ve bir ağaç gibi büyütür içinde onu. Kimisi dallanıp budaklandırır onu, kimi ise hayallerinden umudunu kaybedip veya kaybetmek zorunda bırakılıp kökünden keser o ağacı. Şu hayatta en güçsüz olarak tanımladığımız çocuklar aslında o ağacı en güzel koruyup büyütenlerdir. Hayallerine o kadar güzel sarılırlar ki ondan umut, güç ve bazen de mutluluk alırlar. Asıl mesele ise büyüdükten sonra bile hayallerinden umudunu kesmemektir ve onu her daim canlı tutabilmektir. Kimseyi dokundurmamaktır hayallerine önemli olan, ağacın kurumasına izin vermeden onu her gün sulamaktır umudunla. İnsan ya bu, hayal kurar, umut eder ve hayatına güzellik katar hayalleriyle. Hayal işte bu, belki hiç bir zaman gerçek olmayacak ki olmak zorunda da değil ama yine de o umut mutlu eder insanı, tutunacak bir dal verir ona. Yoksa ne anlamı kalırdı ki yaşamın hayaller olmadan, ne farkımız kalırdı robotlardan? Özgür olmak dedim ya, evet özgürlük ister insan ama ait olmak da ister, bir yere ait hissetmek, onun bir parçası olmak… Güveneceği, dayanacağı bir dağ, her zaman yanında olacak insanlar ister ve bu ailedir çoğu zaman çünkü orası insanın karşılıksız sevgiyi ilk tattığı yerdir. En çok onlara güvenir, en çok onları severiz çünkü onlar her şeyi bilir ve bizim için hep en iyisini yaparlar. Çocukken bunu sorgulamayız pek ancak büyüdükçe ailemizin o kadar da kusursuz olmadığını görürüz ve gün geçtikçe onlara olan güvenimizi kaybedebiliriz. Hele bir de hayallerimize temas etmeye çalışırlarsa işte o zaman kaçmak, uzaklaşmak ister insan. Bu gerçekten de bir kırılma noktasıdır, ya hayallerin ve özgürlüğün ya da kalbin kırılacaktır. Bu iki ucu keskin bıçak neresinden tutarsan tut delecektir kalbini. Çağan Irmak’ın yönetmenliğini yaptığı Babam ve Oğlum adlı filmi izledikten sonra bunu daha iyi anladım. “Ona bir oda ver baba, bir evi olsun ama zaman zaman da çıkıp gidebileceği bir ev.” Bu sözler çok iyi anlatıyor hem özgür olma hem de ait olma ihtiyacımızı. Nereye gidersen git, istediğin yere kaç, kendinden kaçamaz insan. Bir şeylere dayanıp güvenmek, bir yere ait olmak ister. Buna rağmen kimisi ne olursa olsun hayallerinin yok edilmesine, hayatına ve hayallerine yön verilmesine izin vermez. Bu kendini ait hissettiğin yeri kaybetmek manasına gelse bile. Aslında annemiz, babamız, sevdiklerimiz bizim için hep en doğru olduğunu düşündükleri şeyleri isterler ama istemediği bir hayatı yaşarken mutlu olamaz insan, içinde kalır hep hayalleri. Benim de hayallerim oldu her çocuk gibi. Bir gün başbakan, öteki gün bir doktor, bazen ise bir çiftçi. Hep büyümek istedim, dünyayı büyüklerden daha iyi tanımak ve özgür olmak istedim. İlkokulu bitirdiğimde liseye İstanbul’a gittim, dünyanın öbür ucu değil ama yine de zordu özlemek, arkandaki dağı her zaman hissedememek. Küçük yaşıma rağmen ailem beni hiçbir zaman sınırlandırmadı, hep desteklediler ve o dağ aslında hep benimleydi. Her şey istediğim gibiydi ilk zamanlarda, hayal ağacımı büyütmeye başlamıştım, dünyayı ve onun insanlarını tanıyordum. Ama fark ettim ki ben dünyayı ne kadar tanırsam hayallerim de o kadar küçülüyordu. Bu sadece büyüdüğüm için miydi yoksa hayallerime olan inancım veya dünyaya olan güvenim azaldığı için miydi bilemiyorum. Belki de sadece daha çok mantığıyla ve aklıyla hareket eden biri olmuştum. Yine de hayaller çok güzeldi, sınırlarından arınmak, her şeyi senin istediğin gibi olan bir dünya yaratmak… Belki de büyümek sadece böyle bir şeydi, sen büyüdükçe hayallerin küçülüyordu. Küçük de olsa yine de hayallerim var hâlâ, onlara sıkı sıkı sarılıyorum ve kaybetmemek için de elimden geleni yapıyorum. Liseyi bitirip üniversite tercihi zamanı geldiğinde babamın istekleri benimkilerden daha baskın olmaya başladı. Babam tıp okumamı istiyordu ancak ben pek ilgili değildim tıpa karşı. Bana baskı yapmıyordu babam ama korkuyordu bence daha sonra pişman olmamdan, kendisi birçok pişmanlık yaşamıştı çünkü. Yine de ben kendi yolumu çizmeye ve hayallerimin peşinden gitmeye karar verdim, sonunda pişmanlıklar yaşayacak olsam bile ben bu hayatı yaşamak istiyorum çünkü. Bir gün oğlum olursa eğer ona buradan söz veriyorum: Hayallerine saygı duyacağım ve içindeki ağacı büyütebilmesi için elimden geleni yapacağım. Belki onun arkasında bir dağ olamayabilirim ama en azından bir tepe olurum, az bir şey mi? Kaynakça Irmak, Çağan. Babam ve Oğlum.2005.Avşar Film.Film. Fatıma Aynur Silpağar 21400735 YÜN YUMAĞI Kendimi hiç kendim gibi hissetmiyorum bu aralar. Havalardan mıdır nedendir bilmiyorum ama daha mutsuz daha depresif hissediyorum kendimi. Keşke güneş açsa diyorum artık. Doğa uyansa, havalar ısınsa, insanlar sokaklara dökülse. Normalde kışı severim. Evde oturup sıcağın tadını çıkarmayı, sokakların serinliğini ve sessizliğinin tadını çıkarmayı severim. Ama galiba bu sefer biraz uzun sürdü baharın, yazın gelmesi. Hele nisan başında kar yağması oldukça garibime gitti. Soğuğu karı sevsem de fazlasının öldürücü olabileceğine karar verdim bu kitabı okuduktan sonra. Bağlantıyı nasıl kurduğumu sorgulayabilirsiniz ama emin olun mantıklı bir açıklama yok. Kitaptan birkaç sayfa okumuştum, sonrasında çay almak için gittim geldim ve aklıma bu geldi. Yine leyla günümdeyim kitabın adını yazmayı unutmuşum. Okuduğum kitabın adı “Ölümcül Kimlikler” yazarı ise “Amin Maalouf”. Doğrusu bu kitabı kendi hür irademle okumak için aldığımı söyleyemem. Gezi yazısı yazmak istemediğim için deneme kitapları arasından seçtim bu kitabı. İçeriği, yazarı hakkında hiçbir şey bilmeden aldım ama pişman olduğumu söyleyemem. Kitap yazarın kendi hikâyesini anlatmasıyla başlıyor. Yarı Lübnanlı yarı Fransız olduğundan bahsediyor. Kimilerine göre her iki milliyete ait olmak imkânsız bir şey olsa da, yazar bize bunun tersini kanıtlıyor kendisinden yola çıkarak. Sonrasında kimlik kavramı üzerine değiniyor, açıklıyor aslında ne demek olduğunu. Sonrasında ise örneklere değiniyor yazar, kimseyi üzmeden kimsenin canını yakmadan anlatıyor ve açıklıyor örneklerini bir bir. Sahi nedir şu kimlik dediğimiz şey? İnsanların üzerinde hiç düşünmediği bir şey olduğu kesin. Kitabı okuma sürem boyunca vardığım bir kanı oldu benim. İki çeşit kimlik var. Bir tanesi herkesin sahip olduğu kâğıt parçası. Üzerinde kişiye ait, dünya üzerinde tek olduğunu anlatan bilgiler yazılı bir kâğıt parçası. Diğeri ise biraz daha karışık ve birçok katmandan oluşan bir kavram. İçeriğinde ise kim olduğumuz, hangi milletten olduğumuz gibi sorulara cevap veren bilgiler var. Hangi milletten olduğumuzun önemli olup olmadığını düşünüyorum bu aralar. Ne önemi var ki üzerinde doğduğumuz kara parçasına ait olduğumuzun? Önemli olan hangi milletten olduğumuzu hissettiğimiz diye düşünüyorum sonrasında. Ve bu aklıma daha büyük bir soruyu getiriyor. Milletler nasıl oluştu, kim nasıl karar verdi? Ve asıl ölümcül soru ise bu sınırları kaldırırsak ne olacağı. Bütün bunlar şu an için cevaplayamayacağım sorular. Düşünmeye başlarsam ipin ucunu kaçıracağımdan korkuyorum ve bulaşmıyorum bu sorulara. Daha basit, daha kolay cevaplayabileceğimi düşündüğüm bir soru yöneltiyorum kendime. Aynı soruyu yüzyıllardır insanlar kendilerine soruyor ve cevap arıyorlar. Gerçekten doğru ve tam bir cevap veren biri olduğunu sanmıyorum. Sorum “ben kimim?”. Her ne kadar kolay gibi gözükse de bu da son derece zor bir soru ve son bir hile yapıp soruyu “ben nasıl biri olmak istiyorum?”a çeviriyorum. Önceki sorunun cevabını vermeden bunu cevaplamak mantıklı olmasa da nasıl biri olmak istediğimi bildiğimi sanıyorum. İş hayatında başarılı, kendisiyle barışık, bol bol okuyan, gezen ve hep mutlu biri olmak istiyorum. Zaten yukarıda saydığım istekleri dünya üzerinde herkesle paylaştığımı düşünüyorum. Ama bir kısmıyla para kısmında ayrılıyoruz. Bana yetecek kadar param olsun yeter. Zengin olmasam da olur. Ergenliği hala atlatamamış olmamdan mıdır nedir sürekli fikirlerim değişiyor. Bir gün beğendiğim şeyi ertesi gün beğenmiyorum, hatta nefret ediyorum. Yukarıda saydığım şeyler çok genel şeyler olsa da emin değilim kendimden belki bir gün başka biri olmak isterim. Ama kitaptan edindiğim genel fikir şu ki bütün hayatımı kim olduğum ve olmak isteğimi düşünerek geçireceğim ve bu durum beni tedirgin ediyor. Eylül Koşok 21601676 Büyümek Telaşı Hangimiz mutluyuz büyüdüğümüze? Ya da hangimiz yolun başında asıl hayal ettiğimiz yerde bulduk kendimizi? Hangimiz yolda kayıplar vermedik ki? Hangimiz kolay büyüdük de çekmedik bu büyüme sancısını? Başımıza gelen en zor şeydi belki de büyümeye çalışmak. Zaman acımasızdı, beklemezdi. Kaçırdığımız çok şey oldu bu yüzden. Hayatın yükümlülükleri de bastırınca diğer yandan, biz zamanın değerini anlayana kadar yıllar geçti, geçen yıllar da boşa geçti maalesef. Zamanı boşa geçirmediğini iddia eden olabilir mi ki zaten? Hepimiz konu zaman olduğunda bir şekilde zararda değil miydik? Isabel Huggan’ın Büyümenin Sancısı adlı öykü kitabı ismini okuduğum andan itibaren beni bu düşüncelere sürüklemişti. Hatırlayabildiğim en küçük hâlimle hayal ettim kendimi. Her şeyden habersiz, hayatı boyunca yapmak istediği tek şey ata binmek olan bir kız geldi gözümün önüne. Daha sonra okula gitmeye başladı, ailesi de bununla birlikte dersleri iyi olmazsa biniciliğe devam edemeyeceğini söyleyerek tehdit etmeye başladı kendisini. Anımsıyorum da, evdeki kavgalar, gürültüler hep bu konu hakkında olmaya başlamıştı o dönem. “Hobilerini yapmaya devam etmek istiyorsan derslerine çalışmak zorundasın Eylül.” “Gelecekteki hayatını şu anki çalışmaların belirliyor Eylül.” “İyi bir hayatının olmasını istiyorsan çalışmak zorundasın Eylül.”. Adımı duymaktan bile bunaldığımı hatırlıyorum. Hatta bana kim olduğumu ve sorumluluklarımı hatırlatmak için söyledikleri her cümlenin sonuna Eylül’ü sıkıştırdıkları için adımı değiştirmeyi bile düşünmüştüm. Sanki adımı değiştirmeyi başarabilirsem sonu Eylül ile biten bütün o daraltıcı cümlelerden de kurtulacaktım. Fakat öyle olmadı. Daraltıcı cümleler yaşımla doğru orantılı olarak çoğaldı, her yeni yaşımda yapmak zorunda olduğum şeyler arttı ve zaman geçtikçe ben de kendimi o zorunluluklara teslim ettim. Üniversiteye hazırlanabilmek için hobilerimi bıraktım, çünkü kendimi aileme karşı sorumlu hissetmeye başlamıştım. Verdikleri onca zaman, para ve emek… Üstelik yaptıkları fedakârlıkları bana her yaptığım yanlışta hatırlatıyorlardı. Ödemem gereken bir borcum varmış gibi hissediyordum. Çevrenin de etkisiyle yavaş yavaş önceliklerim değişti benim de. Fakat şimdi geriye dönüp baktığımda ailemin olmamı istediği gibi biri olmuş olsam da, geldiğim hal beni pek de tatmin etmiyor hâlâ. Çocukluğumun saflığını özlüyorum. Gelecek kurguları ve bu uğurda yapılan fedakârlıklar olmadan, bir şeyi sadece beni mutlu ettiği için yaptığım zamanları özlüyorum. Büyümenin sancıları sadece bunlarla da bitmiyor üstelik. Çünkü büyümek demek yeni duygularla tanışmak demek. Kalp kırıklıklarıyla, güveninin boşa çıkmasıyla, sırtındaki bıçaklarla tanışmak demek büyümek. İnsanlara bağlanmak demek ama bazen yanlış insanlara da bağlanmak demek. Büyümek demek yapılacak yeni hatalar silsilesi demek. Hatalarının bedelini kendi başına çekmeyi öğrenmek, suçlayacak bir başkasının olmaması demek. Bütün zıtlıkları ve karmaşıklığıyla üstüme gelirken yeni yaşlarım, itiraf etmek gerekirse ben onların altında ezildiğimi hissediyordum. Üstelik büyüdükçe bir yere ait olma ihtiyacım da artmaya başlamıştı. Kendimi ailemden bağımsız bir şekilde tanımlamaya çalışırken, bağlanacak başka yerlerin arayışı içindeydim. Daha tam olarak neyi sevdiğimi, neyi sevmediğimi, kısacası kim olduğumu bile bilmezken, bir yandan tüm bunların cevabını arayıp Eylül Koşok 21601676 bir yandan da kendime yakın bulduğum ilk dala tutunmaya çalışıyordum. Tutunduğum dalların çoğu da elimde kaldı üstelik. Fakat büyüdükçe tutunduğum dallar kırıldığında şaşırmamayı öğrendim. Bir yandan kendimi tanıyıp bir yandan da becerebildiğim kadarıyla kendimi ifade etmeye çalışırken, çoğu zaman yanlış anlaşıldım. O yanlış anlaşılmalar ve ithamlar arasından kafamı kaldırmaya çalışırken bazen yoruldum, bazen yıldım, bazen de daha da hırslandım. Geriye dönüp baktığımda anlıyorum ki büyümenin sancılarını iliklerime kadar hissettim ben ve biliyorum ki daha hâlâ yolun başındayım. Girdiğim her yeni yaşımda daha da farklı bir yönüyle karşıma çıkacak bu büyümek sancısı. Sancı azalmayacak, ama ben giderek alışmayı öğreneceğim. Kaynakça Isabel Huggan Büyümenin Sancısı, Aylak Adam, Mart 2015. DUVARLARIN ARASINDA SIKIŞAN ARZULAR Hayatımızı her zaman kararlar vererek sürdürür, aldığımız kararlar ve onların doğurduğu sonuçlarla da şekillendiririz. Sabah uyandığımızda “Bugün işten dönerken markete uğrayıp mutfak alışverişini yapacağım” deriz ve bir aksilik çıkmazsa bunu yerine getiririz. Yolda yürürken “Sağa sapacağım.” deriz ve sağa doğru yöneliriz. Bunlar karardan ziyade plan gibi görülebilir ama bu eylemleri yapıp yapmamayı düşünmek ve birini seçmek de bir nevi karardır. Ama bazı kararlar bu bahsettiklerimin aksine hayatımızda daha çok öneme sahiptir ve tüm hayatımızı etkiler. Mesela gideceğimiz üniversiteyi seçmek, hangi bölümü veya mesleği seçeceğimize karar vermek, tatilde hangi ülkeye gideceğimize karar vermek az önce bahsettiklerime göre çok daha geniş çaplıdır. Eğer fark ettiyseniz kararlar aslında seçimlerdir, bir şeyleri seçerken aslında onları yapmaya, onlara sahip olmaya karar veririz. Seçim veya seçmek deyince aklınıza ne geliyor? Benim aklıma hemen seçim özgürlüğü gelir. Seçim özgürlüğü kısaca istediğini seçmede özgür olmaktır. Eğer yazının içeriğiyle bağdaştırırsak, karar verirken özgür olmaktır. Peki insanlar karar verirken özgür müdür? İstediği yola sapar, istediğini alır ve istediği tatil köyüne gitmeye özgürce karar verirler mi? Bence değiller, değiliz. Özgür yaşadığımızı, kendi istediğimize kendimiz karar verdiğimizi sanıyoruz ama değil. Karar verirken etrafımız duvarlarla örülüdür. Taştan duvarlarla... Özgür olmak için o taşları tek tek yerinden sökmek veya kırmak gerekir. Nedir bu taşlar? Namus, vicdan, adalet, para, aile, karşındakini tatmin etme zorunluluğu, imkanlar, imkansızlıklar, şanssızlık... Her tarafımız, bu taşlarla sarılı, sıkışıp kalmışız onların içinde. Küçücük bir tane penceremiz var o duvarlarda bize güneş ışığını ulaştıran. Güneş ışığı da arzularımız, karar verirken aslında göz önünde bulundurmamız gereken en temel unsurumuz Adam Phillip’e göre. Ama pencere bazen o taşların arasında o kadar küçük kalıyor ki bir şeylere karar verirken, güneş ışığımıza – arzularımıza- ulaşamıyoruz. Dedim ya özgür olmak için o taşları yerinden sökmemiz gerek, bu hiç de kolay değil. Mesela bir karar vereceksiniz, hadi diyelim tercih zamanındasınız ve gideceğiniz üniversiteyi seçeceksiniz. Arzunuz X üniversitesinde Y bölümü. Burası sizin güneş ışığına ulaşmak için tek pencereniz ve elbette ki oraya gitmek istiyorsunuz. Tam pencereye ulaşmaya çalışırken bir bakıyorsunuz önünüzde koca bir taş: karşınızdakini tatmin etme taşı. Aileniz sizin o üniversiteye gitmenizi istemiyor, kendi yaşadığınız şehirdeki üniversitede okumanızı istiyorlar ayrıca okumak istediğiniz Y bölümünün pek de size iş sağlayacak bir alan olmadığını düşünüyorlar ve sırf onların göğsü kabarsın, tatmin olsunlar diye kendi istedikleri yere karar vermenizi istiyorlar. İstesinler, siz umursamamayı ve onları duymamayı tercih edip yine o tek açıklığa –arzunuza- ulaşmak istiyorsunuz. O da ne, başka bir taş! Para taşı... Gitmek istediğiniz üniversite özel ve paranız eğitim masraflarını ve orada yeni başlayacağınız hayatı pek de karşılayamayacak gibi. Buna da canınızı sıkmamaya çalışırken hoop bir taş daha, vicdan ve merhamet taşı. Kafanızda deli sorular; inşallah orayı kazanırım ama kazanırsam aileme karşı geleceğim, onların istemedikleri şey olacak ayrıca ekonomik olarak çok sıkıntı çekecekler, ama niye böyle düşünüyorum ki şanssızım ben zaten kazanamam orayı... Zaten duvarlar üstünüze geliyordu bir de karamsarlık derken o pencere, o güneş ışığı o kadar uzak ki artık size. Ne seçim özgürlüğü var şu an kafanızda ne de arzuladığınız şeye karar vermek. Tek istediğiniz o duvardan kurtulmak. O üniversiteyi seçmeyerek ve ailenizin istediği yere giderek o duvarlardan, o iğrenç taşlardan kurtulabileceğinizi düşünürsünüz. Ama ne yazık, bunu yaparak o pencereye kendiniz başka bir taşla mutsuzluk taşı ile, kapatırsınız ve hayatınıza devam edersiniz. Hayatımıza maalesef hep bu şekilde yön veriyoruz. Bu senaryo farklı şekilleriyle her zaman karşımıza çıkıyor. İstediğimiz, arzularımıza göre verdiğimiz kararlarla şekillendirdiğimiz hayat yaşanmamış bir şekilde kalıyor ve sadece hayallerimizi ve rüyalarımızı süslüyor. Seçim yaparken hep en temel unsuru ‘arzularımızı’ göz ardı ediyoruz. Böylece Adam Phillips’in de dediği gibi yaşanmamış ve bizim saf isteklerimizde oluşan hayatımıza övgü dolu tepkimizi gösterip (sayfa 2) taşlarla örülen duvarların arasına kendimizi hapsedip yaşıyormuş gibi yapıyoruz. BÜŞRA BINARCI Kaynakça: Phillips, Adam. Kaçırdıklarımız: Yaşanmamış Hayata Övgü. Istanbul: Metis Kitap, 2015. Print. Geçer, 1 Elifnaz Geçer 21401916 18 Nisan 2015 TURK102-8 Ödev numarası 6-2 Başak Berna Cordan İnancını Yitirmeden, Olduğun Gibi Bazı kitaplar vardır, birkaç kez okunması gereken. İçerik bakımından karışık ya da anlaması zor olduğu için değil de yapıtta yer alan hayata ve düzene dair sorgulamaların hafızalarda yer etmesi için. Veronika Ölmek İstiyor benim için bu anımsanması gereken iletileri içeren kitaplardan biri. Paulo Coelho’nun akıl hastanesinde tecrübe ettiklerinden yola çıkarak yazdığı kitabı, Veronika adında genç ve güzel bir kızın intihar denemesiyle başlıyor. Veronika, çevresindeki insanların hayranlık beslediği ve sahip olduklarından ötürü gıpta edilen bir insan ancak kendisinin olması gerektiğini düşündüğü insan için gösterdiği çaba onu yıpratıyor ve intihar girişimiyle sonuçlanacak bir hayatının anlamını yitiriş sürecine sokuyor. Gözlerini akıl hastanesinde açtığında, kendisini öldüremediğini ancak aldığı yüksek dozda ilaç yüzünden kısa bir ömrü kaldığını öğreniyor. Zamanının kısıtlı olduğunun bilincinde, bir akıl hastanesi uzamının toplumsal dayatmalardan uzak doğasında hayatı yeniden tecrübe etme fırsatı yakalıyor. Yapıtı okurken insanlığın aslında her zaman benzer sorunlardan muzdarip olduğunu keşfettim. Veronika hayatı çekilmez kılan öğelerden sıyrıldığında yeniden sevmeyi öğrenmişti; peki, bir şeylerin yaşamaya değer olduğunu keşfedebilmek için olayların bu noktaya gelmesi gerekli miydi? Dünyayı yeni yeni gözlemleme fırsatı bulan bir çocuk için hemen her şey merak edilesidir. Çevresini öğrenirken başlarda davranışların gerekçelerini sorgular çocuklar. Ardından belirli sınırlar çizer büyürken, bir yığın peşin hüküm ve öğrenilmiş patikalarla dolar zihinleri. Davranışlar zamanla daha az sorgulama gerektirir çünkü çoğu şeyin kısa yolunu, en Geçer, 2 azından “olması gerektiği” biçimini zaten öğrenmişizdir. Yalnız kalmanın zayıflık olduğuna, içinden geldiği gibi yaşamanın dışlanmaya eşit olduğuna inanırız gizliden gizliye ama bunu itiraf etmekten çekiniriz arkadaş çevrelerinde; çünkü biliriz, inandığını ulu orta söylemek de ayıplanır toplumda. Neticede korkularla ve “olması gerekenlerle” bezenmiş bir döngü çıkar ortaya… Var olanda yer edinmeye çalışırken ne çok kalıba soktuk kendimizi, ne çok üzüldük ne çok yıprandık yontmaya çalışırken köşelerimizi… Hepsi daha çok uyabilmek içindi düzene, kabullenilebilmek için belki bir nebze daha fazla. Belki dedik “şu türlü bir insan olursam daha çok severler”. Başkalarının algılarına göre işledik elimizdeki malzemeyi, toplumda açık bir pozisyon arayıp durduk doldurabilmek için. Sevilmeye, kabullenilmeye o kadar çok ihtiyacımız vardı ki onların uğruna her şeyi göze aldık. Kendimize bir “görüntü” yarattık önce. Bu, olursak kabullenileceğimizi düşündüğümüz insanın bir yanılsamasıydı. Sonra tüm çabamız bu görüntüye uygun davranmak oldu. Peki, elimizde ne kaldı? Gıpta edildik belki çevremiz tarafından, yenilmez addedildik, güçlü... Hayat enerjimizi tüm bu sıfatları kazanmaya çalışırken tükettik, kendimiz olmak için gereken enerji hep eksik kaldı. Tasarladığımız görüntünün ardındaki insan ne severdi, neler onu beş yaşında bir çocuk gibi hayat dolusu güldürürdü, unuttuk. Birileriyle birlikte olabilmek için kendimizden vermeyi, içimizdeki insanla yalnız kalmaya yeğledik… Birilerinin bir “şeyi” olmak bu kadar önemli miydi? Olmasaydık, eksilir miydik? Olduğumuz insanı şekillere sokmaya çalışmasaydık, yetseydik bir biçimde kendimize… İlkel içgüdüler ele alındığında çokluk hâlinin hayatta kalmayı sağladığını söyleyebiliriz ama işlerin çıkmaza girdiği nokta, hayati riskin bulunmadığı anlarda bile birlikteliğe ihtiyaç duymamız. Birliktelik hâlinin olumsuz olduğundan söz etmiyorum ancak başkalarına yaranmak adına kendini tüketmek, kabullenilmek için verilen fedakârlıklar ve istenmediği hâlde ses çıkarılmayan oluşumlar kişiyi çıkmaza sokan etkenlerdendir. Arkanızda olduğunu Geçer, 3 düşündüğünüz bazı insanların aslında yaşamınızı ne denli zorlaştırabileceğini tecrübe etmişsinizdir mutlaka. Hayatınıza gönüllü olarak aldığınız bu bir takım kimselerin, sizi nasıl “garanti” insanlar olarak gördüklerini bilirsiniz. Çoğu durumda haklılardır da aslında. Onların istekleri bireylere dönüşürüz bilinçli ya da bilinçsizce. Birliktelikler huzursuzluk kaynağına evrilse dahi yalnız kalmaya yeğleriz öbür türlüsünü. Çözümün bu olmadığını ve sizi, çizdiğiniz görüntü sayesinde seven insanların pek de kalıcı olmadıklarını anlarız önünde sonunda. Dilerim anlarız ve dilerim geç olmaz çünkü hâlihazırda olduğunuz insanın, düşlediğiniz görüntüden bir eksiği yok. Hiçbir zaman da yoktu. Kendine yetebilmek, sizi tasarladığınız görüntü sayesinde dikkate alan insanların sevgi yanılsamalarından çok daha değerli. Kaynakça Coelho, Paulo. Veronika Ölmek İstiyor. İstanbul: Can Yayınları, 2012. Basım Kazım Ayberk Tecimer 21502531 KAR ERİYİNCE BEYAZ KALIR MI GECE? Yaşadıklarımızı, sevincimizi, üzüntümüzü biriktirip duygularımızla ördüğümüz karanlık bir kozada gecenin esrarengizliğiyle bakıştığımız kar taneleriyle sessizce gündüzü bekliyoruz. Geceler yaşayan için kolay değildir, tehlikelidir. İnsanı özüne döndürür. Karanlık, kötü tarafını hissettirir insana gecenin derin ve sinsi sessizliği. Duymak istemediğimiz bilmek istemediğimiz tarafımızla karşılaştırır bizi. Aldığın her nefesi duyarsın, kendini kendine daha da yakın hissedersin, bir nefes ötede belki de daha yakın. Zaman mekân manasını kaybolur gece boyunca. Geceyi sinsi, tehlikeli yapan bundan başka bir şey değildir aslında. Kendine tahammül edemeyenler hayata tutunamaz geceleri, kendilerini sevmezler, görmek istemedikleri zayıf taraflarını açığa çıkarır geceyi aydınlatan karanlık. “Geceye karışıp bir kere kendi karanlığına bakmamış olanlar, onlar duyamazlar ki gecenin açtığı boşlukta yankılanan sözlerimizi…” Gece Çığırtkanları. Gecenin ardındaki karanlık, kimilerine göre ise sessizliğin elçisi. Gecenin getirdikleriyle birlikte kuytu bir köşeye çekilip, sözcüklerimizi çığırtabildiğimiz anlarda, kendimizi teslim edebileceğimiz yegâne zamanın gece olduğunu anlıyor insan. Geceleri insan kendini buluyor, bu sayede gecenin bıraktığı boşlukları sözcüklerimizle dolduruyoruz. Geceleri uyumamızın, yaşamaktan kaçmamızın yegâne sebebi kendimizle yüzleşmekten korkmamız değil midir? Kendimizi, kendimize kabul ettiremediğimiz gecenin sinsiliğinde haykıran sözlerimiz… Gece, karanlık basarken insanın içini, bazı zamanlar öyle bir hal alır ki, geceden korkmaya başlar insan. Kaçacak delik arar, bulamaz yalnızlığının tam ortasında. Bazen ise sadece hüzünden ibarettir. Gecenin derinliğinde kaybolunduğunda hissedilen duyguların en safı, yalnızlığın can dostu, sevilen ama pek de tahammül edilemeyen… İnsanın aklını kurcalıyor. Gece mi hüznü çekiyordu, yoksa hüzünlenmek için mi geceyi bekliyorduk? Gecenin bir ucu bizim elimizde, diğer ucu ise karanlığımızın. Bizi sürekli kendine çekiyor ama hiçbir zaman ipin diğer ucuna ulaşamıyoruz. Sanki bir tünel, sabaha açılan bir delik, tabi eğer sabah olacaksa… Hava biraz daha karanlıklaştı, gece bizi her saniye daha da yalnızlaştırıyor. Kafamızın içinde yankılanan sözcükleri en derinden hissediyoruz. Her saniye daha karanlık, çok daha derin gölgeleri gecenin… Karanlıktan bu denli korkarken yıldızlarına âşık olup, karanlığına teslim olduğumuz… Gecenin esrarengiz sessizliği, kendimizi kendimize yakınlaştırıyor, benliğimizi derinden hissettiriyordu. Gündüz, yaşanması gereken monoton bir süreçtir. Sabahları insanın yüzüne çarpan ışıklar akşamları sessiz bir karanlığa dönüşürken, bize zamanın tanımsızlığı üzerine kafa yordurtur, düşünürüz. Her sabah güneşin doğuşundan batışına kadar bir koşuşturma içinde geçiyor, saat kaç olursa olsun ister sabah saat on iki, ister öğleden sonra dört. Hepimiz, monoton bir sürecin içinde kaybolurken bir umut ışığı gibi gelir gece. Biliriz ki, monotonluktan kurtulup kendimiz gibi davranabiliriz artık. Sabahları tutsak, geceleri özgür… Gündüzler bize gecenin önemini anlatmak için yaratılmış gibiler. Geceleri kendimizi bulmak için gündüzleri yaşamak zorundaymışçasına. En önemlisi ise geceleri kendimizi tanımlarken, neyi sevip sevmediğimizi anlarız, bu yüzdendir ki geceleri âşık olur, aşklarımızı geceleri ilan ederiz. Sabahlar bizi kalbimizden uzaklaştırıp mantığımızla hareket etmeye, kendimizi kısıtlayıp bir kalıba sokmaya zorlar. Gündüzleri yaşanan her anımız gecenin bizlerde bıraktığı izlerdir. Gecenin sessizliği, insanın huzursuzluğunu değeriyle sığdırabildiği tek kalıp, bir nevi huzuru bulabildiği zaman… Güneşin doğuşu, havanın aydınlanması ile sona eren sessizlik. Gündüzün tüm gürültüsünden, bozulmuşluğundan sonra sığınabileceği tek liman ise gecenin sessizliğine gülümseyerek bakan gece çığırtkanlarıydı. En önemli konular üzerine düşünmek, hayatımıza yön verecek kararlar almamızı sağlayan da gecenin çığırtkanlığından başkası değildi. Kaynakça: Aksoy Şenay. Gece Çığırtkanları. İstanbul: Yapı Kredi Yayınları, 2015. Baskı. Beray Tuvaç 21200996 FARKLILIK Yağmurlu bir sonbahar günüydü. Gökyüzünde grinin tonları birbirine karışmış sanki ahenkle dans ediyordu. Bende bu griliğin içerisinde kaybolmuş hayal aleminde kendime bir yer bulmuştum. Geleceğe dair düşünceler geçiyordu kafamdan. Bulanık ve kesik kesikti düşüncelerim, birarada tutamıyordum onları. Odaklanmak istiyordum ama sanki bir his beni içine çekiyordu, uyanmam gerekiyordu. Birden o kapıldığım hisle gözlerimi açtım ve hafif aydınlığa doğru çevirdim yüzümü. Pencereden geliyordu bu aydınlık ama bir o kadar az ve soluktu. Bu soluk aydınlığın içine bakarken penceredeki su damlaları gözüme çarptı. Sayıları çok fazlaydı ama her bir damlanın sanki bir ruhu vardı. Çok asildiler. O kadar saf ve duruydu bedenleri. Sanki insan ruhunun aradığı mutluluk ve durgunluk gibi... O an, ruhumun da bir durgunluk, mutluluk arayışında olduğunu hissettim. Ruhum, bir içsel durgunluğun arayışı içindeydi. Bir an oturdum ve ruhumun ne istediğini anlamaya çalıştım. Kendi kendine yeni bir şey bul, bir şey öğren diyordu. Farklılık yarat ve kendini aydınlat diyordu. Ama kendine saklama sonra insanlara da anlat, herkes öğrensin ve anlamaya çalışsın diyordu. Ruhum bu hislerle boğuşurken elim aniden rafta duran kitabı aldı. Bu kitabın nerden geldiğini, kimin alıp rafa koyduğunu bilmiyordum. Sadece hislerim ve ruhum beni bu kitaba yöneltti. Kapağın üstünde sarı saçlı tatlı bir çocuk vardı ve Elveda Otisim yazıyordu büyük harflerle. Elimde tuttuğum bu kitabın hayatımı bu denli değiştireceğine inanmazdım. Hayatım değişti çünkü kitabı okuduktan sonra anladım, yalnızlığın ve farklılığın ne olduğunu. Çok özel ve değerli olduğumu bildiğim halde, insanların beni görmezden geldiğini ve beni dışladıklarını hissettim. Sadece herkes gibi olmadığım için, onlar gibi düşünmediğim için dışlandım. Herkese yabancıydım. Sanki vücümdaki her organ fonksiyonunu kaybetmişti ve ben nefes alamıyordum. Nefes alamıyordum çünkü ben yaşamıyordum ve farklıydım. Çevremde kimse yoktu beni anlayan, belki biraz annem ve babam, o da onların çocukları olduğum için zorunlu olarak sevmeye ve anlamaya çalışıyorlardı. Ama hey! Ben burdayım!Bedenim bir bütün ve aklım hiç olmadığı kadar yerinde. Benim de düşüncelerim, hislerim, sevgilerim, özlemlerim, hedeflerim ve başarabileceğim şeyler var. Bu hayata benimde bir gelme amacım var. Biraz farklılığım dışında... Bende yaşıyorum ve nefes alabiliyorum. Özgür bırakın ruhumu bende farklılığımla yaşayabileyim, fark edin, kabullenin ve sevin beni. İşte bu iyileştirecek bedenimi. İşte bu özgür kılacak bedenimi. Sizin gibi kanatlarımla uçabileceğim. İstediğim yere... Sonsuzluğa... Kendinize benzetmeye çalışmayın beni. Benzeyemem size, sizin gibi hissedemem ben, ruhum böyle. Ama fark edebilirseniz içimdeki o farklı beni belki sevebilirsiniz, anlayamasanızda yanımda olursunuz. Belki bir şeyler yapmak istersiniz benim mutluluğum için. Canıma can katar, yaşama amacımı pekiştirirsiniz. Aynı yeni bir çiçek alındığında ona ilk can suyunu vermek gibi, ona yeniden hayat vermek ve ömrünün uzun olmasını dilemek gibi. Belki de tek beklediğim şey, biraz anlayış ve empati. Beni toplumdan uzak tutmayın. Sosyalleşmem ve insanlarla iletişim kurmam için bana biraz zaman verin. O zaman göreceksiniz o kadar da kötü değilim. Yapabileceklerim var. Yeteneklerimi sunmama izin verin. Hatta size farklı gelen taraflarımın, aslında benim yeteneklerimi ortaya çıkardığını görün. Yapabileceklerim doğrultusunda, kendi hayatımı yaşamama izin verin. Bana güvenin, sevgiyle her şeyin üstesinden gelebilirim. Hatta beklemediğiniz kadar iyi olabilirim. O kadar ki, insanların yaralarını sarabilcek hale gelip, onların yanında durabilirim saatlerce. Çünkü aslında içimde kocaman bir sevgi ve taze duygular var. Beni farklılığımla kabul edin! Kitap bitmişti artık. Ben karakterle özdeşmiş ve onun sesi olmuştum hiç fark etmeden. Yavaşta gözümü kapadım ve derin bir uykuya daldım. Kaynakça: Whiffen, Leean. Elveda Otizm. İstanbul: Epsilon Yayınları, 2015. Baskı. http://www.fotografturk.com/farklilik-p131658 Deniz Yüksel 22.02.2017ÖKÜZÜN TRENE BAKTIĞI GİBİNedendir bilmiyorum ama canım o derece sıkkın. Uzun bir zaman zarfından beri sanki boşyaşıyormuşum gibi. Git gide normal oluyorum ve kendi benliğimi unutuyorum sanki. Önceleri cehaletin varlığından yakınırdım. Şimdi ise cehaletin dumanından. Eskiden cehalet vardı, bilirdim. Uzun zaman boyunca cehalet sorunumu aşmaya çalıştım. Şimdi ne oldu? Ulaştığım nokta nerededir? Bilmiyorum. Sanki onca çabalarımdan sonra aniden bir olay olmuş ve o olay benim içimdeki deneme yanılma arzusunu doğuran cesaretimi silip süpürmüş. Ya da sanki gece odama parmak uçlarıyla, seke seke gelip onu benden gizlice almış biri. Belki öylesine ayakta dikilip bir bardak kahve içerken, yanımda derse geç kalmış ama hâlâ beni bekleyen bir arkadaşımın eline tutuşturmuşumdur onu. Belki de bir kıza kaptırmışımdır onu, fark etmeden. Nerede kaybettiğimi gerçekten bilmiyorum ama bulmak için de çabalamıyorum.Çabalamak istiyorum. Ama nereden başlamalı bilmiyorum. Önceleri olduğu gibi, anı yaşamakve aynı şekilde yaşamak ne kadar zor olabilir ki? Şu sıralarda kafam geleceği de düşünüyor. Belki oyüzden hem gündemin gerisinde kalıyor hem de etrafımda olup bitenden zerre haberim olmuyor.Git gide normalleşiyorum sanki, trene bakan öküz gibi. Arada sırada insanlıklarım oluyor. O kadar da olsun bir zahmet. Bazen birileri benden bahsederken kulak misafiri oluyorum: "Ne kadar da iyi kalpli bir insan. Esasında en önemlisi, o bir insan." Bunların modası geçti artık arkadaş. Değiştim ben. Eskisi gibi değilim. Etrafımdan sadece bazıları fark ediyor. O fark edenler, ne yazık ki hayatımda değeri olaninsanlar. "Nasıl olsa bir şey olmaz. Aman şuna da nazım geçsin, buna da geçsin" derken, bazı hamlelerötürüyle insanların hayatımdan nasıl silinebildiklerini fark ettim onlar sayesinde. Bunu ve hakkındabahsettiğim bu diğer tüm duyguları bana yaşatan ve fark ettiren pek az insan var dediğim gibi. Sadeceiki. O ikisi sayesinde fark ettim giderek düzleştiğimi. Artık onların gözünde de normalim. Giderekartıyor bu eğilimim. Durdurmaya çalışıyor muyum, onu da bilmiyorum. Onlar beni uzun zamandan beridüşündürüyor. Davranışlarımı inceliyorum, kendime özeleştiri yapmaya çalışıyorum. Sanki bir sınavdan çıkmış gibi hissediyorum fakat öyle bir sınav ki, neyi doğru neyi yanlış yaptığımı bilmeden yazıp geçmişim. İşin kötüsü de, o sınavın cevapları hiçbir zaman açıklanmayacak ve hatalarımıbulamayacağım. İşte bundan korkuyorum. Matematik ya da fizikten değil. İnsani hatalarımdan veonları bulamayıp düzeltemediğimden korkuyorum. Sadece sinirleniyorum. Uzun zamandır dadüşünüyorum.Peki ne yapmalıyım? Diğerleri fark etmeden en çabuk nasıl eski hâlime dönebilirim? Bunuyaparken etrafımdan insanlar eksilir mi? Yoksa daha kötüsü olup da yeni şeytanlar mı sıvışır yanıma?Acaba şeytanları ve kötülükleri düşünürken, onları kendi yanımda görmeye yakıştıramazken, ben deonlar gibi mi oluyorum? Onlara kötü deyince sanki kendimi temize mi çıkarıyorum? Ayırıyor muyumben insanları? Ona iyi, buna kötü derken kimin kaderiyle, kimin kişiliğiyle oynuyorum. Demeye nehakkım var? Git gide ben de onlar gibi mi oluyorum? Bunu söylerken bile onları ne kadar dışlıyor, nekadar itiyorum. Sorumluluklarımı bilmez bir hâle geliyorum. Sınavlara çalışmıyor, dünyayı iplemiyorum. Hayatımda müziğin yerini ve önemini bile unutuyorum bazen. İlişkilerim basitleşiyor. Artık âşık olamıyorum. Azıcık sevgi bile veremiyoum. Ne kadar da öküzleşiyorum. Normalleşiyorum. Benliğimi yitiriyorum. Siliniyorum gittikçe. Toz oluyorum. Bedenim burada olsa da o içimdeki ben, o ben olmuyor. Şimdiki ben, çocukluğunu ve onun yanında saflık ve iyiliğini yitirmeye başlayan bir ben mi? Dönüştüğüm ben, gerçek ben miyim? Eski ben, çocukluktan kalma Deniz miydi? Herakleitos gerçekten doğru mu söylüyor? Aynı nehirde iki kez yıkanılmaz mı? Bu soruları sorduğum zamandan daha ileride olduğumu görüyorum şu anda. Cevaplarını biliyor muyum? Tabii ki hayır fakat arıyorum, orası kesin. Ayrıca, bilseydim boş bir kağıdı alıp kafanızı karıştırmaktan hoşlandığımı düşünürdünüz!Eray Ertürk 21502710 Elektrik ve Elektronik Mühendisliği BOL SIFIRLI YAZILAR O Haziran ayında, her sabah, yüzümüzü dahi yıkamadan televizyonu açtık; bilirsiniz. Olaylar başlayalı henüz birkaç gün olmasına rağmen hepimizi hayretler içerisinde bırakan iddialar peşi sıra geldi. Eylemcilerin dünyanın neredeyse tüm istihbarat örgütleri ve büyük haber ajansları ile ilişkisi vardı. Televizyonların ve gazetelerin demesine göre tüm dünya güçleri bir olmuş, Türkiye’deki milyonlarca insanı maşa olarak kullanmak “suretiyle”-Cumhurbaşkanımızın da dilinden düşürmediği üzere- hükümeti devirmeye çalışıyordu. Gazeteciler ve televizyon kanallarındaki konuşmacılar sadece bir iki gün içerisinde her şeyi çözmüştü. İddianamelerin hazırlanmasının yıllar aldığı, ilk duruşmasına çıkmadan cezaevinde hayatını kaybeden insan sayısının Almanya’nın nüfus artışı ile yarıştığı bir ülkede her şeyin bu kadar hızlı çözüme kavuşmuş olması hâliyle şok etkisi yaratıyor. Esas şoku yaratacak haber bunlar değilmiş meğer bilemedik. Başbakan 7 Haziran sabahı grup toplantısında çok yakın bir dostunun gelininin Gezi Parkı eylemcilerinin saldırısına uğradığını söyledi. Saldırıya uğrayan kim olduğu, saldırının yeri ve boyutu hakkında bilgi vermedi. İşte, bu iddia bu açıklamadan tam altı gün sonra ülkenin gündemine bomba gibi düştü. Bahçelievler Belediye Başkanı Osman Develioğlu’nun gelini Zehra Hanım bir gazeteciye verdiği röportajda Kabataş’ta yüze yakın üstü çıplak, ellerinde deri eldiven, kafalarında bandana olan bir grubun saldırısına uğradığını iddia etti. Bu açıklamalar birçok gazeteci tarafında gerçek kabul edilip gündemde tutuldu. Kelli felli kalemler ekranlarda olayın görüntülerini izlediğini iddia etti. Aylar sonra anlaşıldı ki hepsi yalanmış. O günden sonra ulusal basınımız hakkında akla hayale gelmeyecek bir şüpheye düştük. Umberto Eco’nun Sıfır Sayı adlı kitabı bu sebepten çok farklı bir ruh hâli ile okudum. Sanıyorum İtalyanlardan sonra en çok da bizim vatandaşta mana bulmuştur bu eser. Umberto Eco eserinde, başarısız bir gazeteci olan Collona’nın hiç yayımlanmayacak olan bir gazetenin yazı işleri sorumlusu olarak göreve gelişi ve bu gazetenin bir yıllık hazırlık öyküsünü üzerinden kötü gazeteciliğin tanımını yapmış. Gazeteciliğin ne denli manipülasyona müsait bir iş olduğunu öylesine detaylarla işlemiş ki, bazı meslektaşları bu eserin biraz paranoyaya dayandığı fikrindeler. Oysa Türkiye gibi, dünyanın bazı yerlerinde bu hikâye fazlasıyla gerçekçi. Bizler çok değil birkaç yıl evvel, ulusal basınımızda milyonlarca vatandaşın başka istihbarat örgütleri adına çalıştığı iddialarını okuduk. En önemlisi ise Zehra Hanım’ın açıklamaları ve devamında yaşananlar elbette. Bir kadın çıktı ve yüz üzeri çıplak, elleri deri eldivenli insanın kendisine İstanbul’un orta yerinde, güpegündüz saldırdığını hatta üzerine idrarları yapıp sonrasında bira tokuşturduklarını söyledi. Şaşırtıcı kabul edilebilir elbet. Gel gelelim “deli” deyip geçilebilir de. Esas şaşırtıcı olan birçok gazetecinin bu yalana ortak olmasıdır. Olmayan kayıtları gördüm demesidir. Bu iddiaların yalan olduğu netleşince olaylar dizisi ve sebepleri netleşti zihnimizde. O Haziran olan biteni memleketin belli köşelerindeki insanlara izah etmek lazımdı. Öcü göstermek gerekiyordu yani. Bunun içinde söz konusu grubun nefretini beslediler. O insanlar için “eylemci, laik, özgürlükçü, solcu” ne ifade ediyorsa, bu kavramları düşününce gözlerinin önüne ne getiriyorlarsa öyle betimlediler her şeyi. Ellerde deri eldiven, çıplak adamlar, başörtülü kadına nefret besleyen gruplar, tokuşturulan biralar tesadüf değildi. Hepsi harika planlanmış bir haberin imgesel detaylarıydı sadece. Başardılar, o insanlar bu haberlere inandı. Her şeyin yalan olduğu anlaşıldığı gün ise sadece özür dilediler. Hem de yarım ağızla. Bugün hâlâ büyük gazetelerde çalışıyorlar. Okunuyor, dinleniyorlar. Bir illüzyon gösterisi gibi sanki. Gazete yapacağını yaptı. Arkasında bıraktığı onca yalan, yarattığı bunca nefret sonrası geriye kalan sadece bir özür. “Böyle gazetecilik olur mu, medya hakikaten böyle mi çalışıyor?” diyen milyonlar vardır şimdi bu eser üzerinde yorum yaparken. Hakikaten Collona’nın hazırladığı sıfır sayıları mı okuyoruz biz diye düşünebilirler. Ben öyle olduğuna inanıyorum o Haziran ayından beri. Paramızdan attığımız her bir sıfır için yüzlerce “sıfır sayı” yazdılar. Yüzlerce kalem Simei’nin çalışanı oldular. İlkesizliği ilke edindi kalemler. En korkuncu ise halen okunuyor, dikkate alınıyorlar. Yağmur Beril Dikmeci Uyumayan Şehir “Uyumayan Şehir” New York için artık bir slogan. Çoğu kişi gibi ben de New York’ u izlediğim filmlerden tanıdım ve gerçekte filmlerdeki kadar etkileyici mi diye kendi kendime sordum. Geçen yaz bu sorumun cevabını alma şansım oldu. New York’ a gitmeden önce çok heyecanlıydım. Bu şehre gidip de beğenmeyen birisini duymadım, sanırım bunun sebebi her yerinde başka bir güzellik olması. Times Meydanı, Brooklyn Köprüsü ve 11 Eylül Anıtı bunlardan sadece birkaçı. New York’ a pek çok kişiden farklı olarak başka bir şehirden araba ile gittim. New York’ a geldiğimi tabelalar dışında anlayamadım çünkü çok erken olmasına rağmen çok yoğun bir trafik ile karşılaştım. Sanırım bu kargaşadan dolayı New York ile ilgili ilk izlenimim orayı İstanbul’ a benzetmek oldu. Bu izlenimim bütün New York seyahatim boyunca sürdü ve yaşadığım pek çok olayı İstanbul’ da yaşadıklarım ile karşılaştırmaya çalıştım. İstanbul’ u çok sevmeme rağmen bunun bir hata olduğunu sonradan anladım çünkü New York, İstanbul’ dan farklı bambaşka bir şehirdi. New York’ a geldiğimi hissettiren ilk olayı metro çıkışında yaşadım. Metroya bindiğimde olan güneşli hava New York’ un zengin semti Soho’ ya gelince kayboldu bunun nedeni kendimden onlarca kat yüksek binaların çevremi sarmasıydı. Metrodan çıktığım an bambaşka bir dünyaya geldiğimi anladım. Hem binaların içinde kendimi küçücük hissettim hem de çevremde telaşla bir yerlere yetişmeye çalışan insanları izlerken büyülendim. Herkes telaşla iş yerlerine yetişmeye çalışıyor ve sabah kahvaltılarını vakit kaybetmemek için tatlı çörek ve kahve ile iş yerlerine yürürken yapıyorlar. New York bizim alışkın olduğumuz tempodan çok daha hareketli bir şehir ve burada çalışan insanların işe giderken durup bir başkasına ayıracak zamanları yok. New York’ un bir diğer güzel tarafı ise insanların sizin ne giydiğinizi umursamaması. Bizim ülkemizde çok yaygın olan “İnsanlar ne düşünür?” sorusunu bu şehirde bilen yok. İsterseniz mini eteğinizin altına topuklularınızı giyin, isterseniz pijamalarınızla sokağa çıkın kimsenin umrunda değil. Kimse sizi alamadığınız pahalı kıyafetlere ya da giydiğiniz tasarım elbiselere göre sınıflara ayırmıyor. New York’ da yaşayan insanlar hakkındaki gözlemlerimden sonra biraz da turistik yerler hakkında olan gözlemlerimi anlatmak istiyorum. New York çoğu filmde gördüğümüz gibi sadece zengin semtlerden oluşan bir şehir değil. Örneğin, Çin Mahallesi’ ne gittiğiniz zaman New York’ da olduğunuza inanamıyorsunuz. Bir yandan turistler ucuza hediyelik eşya almaya çalışırken diğer yandan Çinliler size sahte tasarım çantalara ihtiyacınız olup olmadığını gizlice soruyorlar. Burası kendinizi her an bir hırsızlık olayı yaşayacakmış gibi hissetmenize neden olan tedirgin edici ama görülmesi gereken bir mahalle. New York her tarafında farklı mimarisi olan ve çoğunun filmlere konu olduğu bibirinden büyüleyici köprülere, binalara ve heykellere sahip harika bir şehir. Bir gittiğim turistik yeri diğerinden ayırmam oldukça zor. Brooklyn köprüsünde yürüken ve Özgürlük Anıtı ile fotoğraf çekilirken kendimi yabancı bir filmin içine girmiş gibi hissettim. Central Park’ ı gördüğüm zaman Ankara’ da gri binaların içinde yaşayan birisi olarak şehrin içinde kalan o büyük ormana imrendim. Times Meydanı’ na gittiğimde uyumayan şehir ile ne kastettiklerini anladım. New York’ un ünlü mimari yapıları dışında beni en çok etkileyen ve her gidene tavsiye edeceğim bir diğer turistik yer ise 11 Eylül Anıtı. İkiz kulelerin yerine onlarla aynı boyutta bir anıt yapmışlar. Anıtı suyun akışını kullanarak tasarlamışlar ki insanlara binanın çöküş anını sürekli hissettirsin. Anıtın kenarında orada hayatını kaybeden insanların isimleri, ailesi tarafından ziyaret edilenlerin isimlerinin yanlarındaysa beyaz gülleri vardı. Hamile olarak vefat eden kadınların kendi isimlerinin yanına doğmamış çocuğu yazarak bebeklerini de unutmamaları beni en çok duygulandıran kısım oldu. Bu anıtı gördükten sonra böylesine trajik bir olayı bu kadar güzel bir anıta çeviren Amerika’ nın halkına olan saygısına imrendim. New York’ u görülmesi gereken şehir yapan nedenlerden en önemlisi birbirinden güzel mimari yapıları barındırıyor olması. Bir diğeri ise insanların hangi ülke vatandaşı olduklarına bakmadan huzur içine yaşamaları. New York ‘ da bir hafta geçirdim ama bu bir haftada zaman o kadar hızlı geçti ki. Oradayken kalabalıktan ve insanların telaşlarından uzaklaşmak istedim ama şimdi bu şehri çok özlüyorum. Yurt dışına gitme planlarınız varsa New York’ u listenizin başına almanızı şiddetle tavsiye ederim. Kaynak Helena. "Black, Gold and Coral." SNAPME. TUMBLR, 23 Jan. 2012. Web. 08 Dec. 2014. New York City Wallpapers." Manhattan New York City Area Wallpaper. Wallpapers RSS Feed, Web. 08 Dec. 2014. STUDENT AFFAIRS. "Lehman College Community Remembers 9/11." Lehman Today RSS. HE OFFICE OF MEDIA RELATIONS & PUBLICATION, 10 Aug. 2014. Web. 08 Dec. 2014 Mustafa Çağatay EROL 21002870 TURK 101-57 SİZİN İŞİNİZ EĞLENCELİ YA (!) Aşağıdaki kısa diyalog, Bilkent Üniversitesi’nde bulunduğum süre boyunca hep aynı şekilde cereyan etti. Kelimesi kelimesine şöyle: - Hangi bölümdesin? - Müzik. - Aaa, ne kadar güzel bölüm –veya– , sizin işiniz eğlenceli ya… (!) Bir taraftan bakınca eğlenceli görünmesine hak veriyorum. Başta benim için de öyleydi çünkü. Sekiz dokuz yaşlarında tamamen televizyonda gördüğüm ve şarkılarıyla kendimden geçtiğim Haluk Levent’e özenerek gitar çalmaya başlamıştım. Kolay öğrenebildiğimden olsa gerek çalışma kısmı da benim için zorlayıcı değildi, dahası hobi olarak yapıyordum. Yani gerçekten eğlenceliydi. Fakat işin rengi Güzel Sanatlar Lisesi’ne girdiğim zaman değişmeye başladı. O noktadan itibaren gitar çalmak artık beni eğlendiren ya da hobim olan bir aktivite değildi; benim mesleğim haline gelmişti. İşte o zamandan beri yukarıdaki diyaloğun son cümlesi beni oldukça rahatsız ediyor. Bu arada şunu belirtmek isterim: İnsan mesleğinden zevk alır, zira ben müzisyenliği meslek olarak seçtiğime bu zamana kadar hiç pişman olmadım ve ortaya iyi bir iş çıkardığım zaman mesleğimden zevk alıyorum; fakat yaptığım işin tümüyle eğlenceli olarak düşünülmesini ya da oturduğum yerden hiçbir uğraş vermiyormuşum gibi algılanmasını pek hazmedemiyorum. Çünkü bu meslekte uzmanlaşabilmek adına pek çok şeyden fedakârlık ettim ve hâlâ da ediyorum. Üstelik benim gibi yüzlercesi var ve ben profesyonel hayata atıldığımda meslektaşlarımın arasından sıyrılıp adımı duyurabilmek için de mücadele veriyorum ve vereceğim. Peki bir profesyonel müzisyen adayı olarak ne yapıyorum? Biraz bunlardan bahsedeyim. Pratik tarafıyla başlayayım mesela. Bir sporcu nasıl her gün uzun ve zorlu antrenmanlar yapmak zorundaysa, bir müzisyen de aynı şekilde geniş bir zaman diliminde çalışmak zorundadır. Enstrüman çalan biriyseniz, bir gününüzün bazen yarısını ya da en iyi ihtimalle üçte birini onunla geçirmelisiniz ki tekniğinizi ve dolayısıyla enstrüman üzerindeki hakimiyetinizi geliştirebilesiniz. Teknik her şey değildir tabii ki ama yaptığınız işin kalitesine çok büyük etkisi vardır. Buna ek olarak da çalışmanızı erteleyemezsiniz. Bir arkadaşınız size “daha sonra yapamaz mısın” diye sorduğunda genellikle “hayır” cevabını vermeniz sizin lehinize olur çünkü ileride “keşke çalışmaya daha çok vakit ayırsaydım” diye hayıflanmanız olasıdır. Yine bir sporcu gibi kendinize fiziki olarak da iyi bakma zorunluluğunuz vardır. Mesela şan bölümündeki arkadaşlarımın üzerine çalıştıkları seslerini koruyabilmek adına her an istediği şeyleri yiyip içemediklerini bilirim. Başka bir taraftan da eskiden daha sık vakit ayırdığınız herhangi bir fiziksel aktiviteyi yapmak için en az iki kez düşünürsünüz. Bunun örneğini de kendimden vereyim. Yaklaşık 10 yıl önce oynamayı bıraktığım basketbolu bir kerelik de olsa denemeye karar verdim. Ertesi gün de ayak bileğimi burktum ve bir haftayı çalışamadan yurt odasında geçirmek zorunda kaldım. Bir hafta gibi bir süre enstrüman çalışamamak ciddi bir kayıptır. Bu pratik tarafından ayrı olarak bir de bilgisel tarafı vardır. Kâğıtta yazan notayı çalabilmeniz kadar onun arka planını da bilmeniz gerekir ve bu yüzden geniş çaplı bir araştırmaya yönelirsiniz. Bu araştırmanın içeriği müzik teorisinden tutun da, tarihe damga vuran siyasi ve fikirsel olaylar, üzerinde çalıştığınız bestecinin hayatı ve yaşadığı dönemi, o dönemdeki diğer bestecileri de kapsamaktadır. Ayrıca yine repertuarınızı iyi analiz edebilmiş olmalısınız. Bunlar seslendirdiğiniz eserlere getirdiğiniz yorum için çok önemlidir. Çünkü yorumunuzun kalitesi fiziksel kabiliyetleriniz kadar bilginizin de sağlam olması ve bu ikisini ne derece doğru sentezleyebildiğinizle belli olacaktır. Çalışma kısmını bitirdiğinizde ve profesyonel müzisyenliğe adım attığınızda bir gerçeği daha açık şekilde fark ediyorsunuz: Sayısı çok fazla olan meslektaşlarınız. Sizinki ile aşağı yukarı aynı repertuarı çalışmış, aynı seviyede bilgi sahibi ve sizinki ile benzer kabiliyetlere sahip farklı ülkelerden ve farklı kültürlerden gelen yüzlercesi var. Bu durumda sizi onlardan ayıracak olan unsur yaptığınız müziğe kattığınız kişiliğiniz, yorumunuz ve kendi kültürünüzden evrensel müziğe katabildiğiniz değerler olacaktır. Bizim tarihe geçmiş müzisyenleri de tanımamızı sağlayan şey tam olarak budur. Çünkü ister besteci ister icracı olsun müzik üzerine farklı ve özgün olan yetenekleri, fikirleri ve yorumları ile adlarını duyurmuşlardır. Tabii bugünün dünyasında “adını duyurma ve kabul görme” meselesinin bir başka boyutu da pazarlamadır. Bunun için de belli başlı ajansların sizi bir şekilde kabul etmiş ve beğenmiş olması gerekmektedir. Bir müzisyen ya da müzisyen adayı için genel bir tablo, kısaca böyle. Müzikle uğraşıyorum dediğinizde karşıdan bakan biri için eğlenceli olarak algılansa da esasen Filiz Ali’nin de söylediği gibi ”çileli bir meslektir”(Ali, 12). Eğer yeterince fedakârlıkta bulunamıyorsanız bu işten git gide uzaklaşırsınız. Ama maddi ve manevi zorluklarına katlanan, adını icralarıyla duyurabilmiş, ya da ortaya koyduğu işlerle sanata katkıda bulunanların da çok kıymetli kişiler olduğunu da göz ardı etmemek gerekir. O yüzden tavsiyem, bundan sonra müzisyen olan bir kişiyle karşılaştığınızda işinin sadece eğlenceden ibaret olmadığını hatırlamanız olur. Kaynakça Ali, Filiz. Müzisyen Portreleri. Yapı Kredi Yayınları. 2016 Sezen Günce Yöndem 21601048 Marjinal Hiç, farklı olduğunuz için çevrenizdekiler tarafından dışlandınız mı? Ya da farklı olduğunuz için yalnız hissettiniz mi? Her insanın mutlaka kendisini diğer insanlardan ayıran bir özelliği vardır. Bazı insanlar daha sıradan özelliklere sahipken, diğerleri çoğu kişide bulunmayan özelliklere sahip oldukları için göze batarlar. Bunun sonucu olarak da yalnızlığa sürüklenirler. Çünkü farklılık ve değişiklik toplum için alışılagelmiş kavramlar değillerdir. Han Kang’ın kaleme aldığı Vejetaryen adlı romandaki Yonğhe isimli karakter, aykırılığı nedeniyle bu durumu yaşıyor. Aslında çok normal olan bu farklı olma durumu, çevresindekiler tarafından maalesef anormallik olarak görülüyor. Tıpkı beyaz kaplanların, diğer kaplanlardan farklı oldukları için sürüde yer edinememeleri ve yalnız avlanmaları gibi, farklı insanlar da bireysel olarak yollarına devam etmek zorunda kalıyorlar. Farklılıklarıyla özel olduklarını değil, uyumsuz olduklarını düşünüyorlar. Çünkü onlara yansıtılan düşünce bu. Aslında bunun tek sebebi toplum tarafından kabul edilmeme değil. Kişi, kendine uygun bir ortam bulamayınca, herkes gibi normal görünmeye ve değişmeye çalışıyor. Fakat bunun sonucunda başarısız oluyor. Çünkü herkesle aynı olmaya ve sıradanlaşmaya çalışmak zor bir şeydir hatta mümkün değildir. Bunun rol yapmaktan bir farkı yoktur ve kişinin kendisinden uzaklaşmasına yol açar. Kendinden uzaklaşan bu kişi de tekrar benliğini bulmakta sıkıntı yaşar. Sonuç olarak da değişen hiçbir şey olmaz ve yine yalnız kalır. Toplum, tabiri caizse, fark ettirmeden algılarımızı değiştiriyor. Bir süre sonra davranışlarımızın ve düşüncelerimizin yanlış olduğunu düşünmeye başlıyoruz. Hatta, hayatımızın birçok alanında bu ‘’farklı olma’’ durumunun tekrar edildiğini görüyoruz. Hatırlar mısınız? Küçükken izlediğimiz çizgi filmlerin ve dizilerin çoğunda, ana karakter her zaman dışlanan taraf olurdu ve yaşanan olaylar bize onun gözünden gösterilirdi. Onun adına üzülürdük ama neden çevresi tarafından soyutlandığını anlayamazdık. Daha o zamanlarda bile, belki de alışkanlık kazanmamız için, bu konu bize aşılanıyordu. Farklı olmanın iyi bir şey olmadığı ve belli kurallara uymamız gerektiği öğretiliyordu adeta. Çünkü ‘’farklı’’ ya da ‘’marjinal’’ olmak bir bakıma kalıplardan kurtulmaktır. Var olanı benimsemek değil, olmayanı yaratmaktır. Bu da toplum için aykırı bir durum olduğu için hemen bu farklılığın bastırılması sağlanıyor. Bastırılamazsa da kişi toplumdan dışlanıyor. Topluma yerleşmiş bazı kalıpların dışına çıkınca çevremizdeki insanlar birer birer azalıyor. Mutlaka bu tarz bir durumla karşılaşmışsınızdır ya da en azından çevrenizdeki bir kişinin karşılaştığına tanık olmuşsunuzdur. Hareketleriniz olsun, düşünce yapınız olsun, çevrenizdeki insanlar tarafından, sırf kendi standartlarına uymadığı için, saçma görülebiliyor ve yargılanıyor. Bir süre sonra da siz fark etmeden hepsi uzaklaşıyor ve çevrenize baktığınızda kimsenin olmadığını fark ediyorsunuz. Neticede yalnız kalıyorsunuz ve buna anlam vermekte zorlanıyorsunuz. Garip olan şey ise ‘’farklı’’ insanların her yerde olması fakat azınlık olarak görülmesi. Evet, hâlâ ‘’farklılık’’ topluma yerleşmeyi başaramadı. Ne zaman yerleşir ya da hiçbir zaman yerleşecek mi bilemeyiz ama toplumda her zaman farklılıklar olmaya devam edecektir. Bu varoluş devam ettiği sürece de bu tarz durumlar bitmeyecektir. Peki ‘’marjinal’’ olarak gördüğümüz bu insanlar ya da kendimiz ne yapmalıyız? Bu durumda yapabileceğimiz tek şey, farklılıklarımızı kabul edip değişmek için uğraşmamaktır. Kimsenin değiştirmesine de izin vermemeliyiz. Çünkü herkesin değişerek aynılaşması çeşitliliği azaltır. Çeşitlilik azaldıkça da herkes sıradan bir insan haline gelir. Eğer bunu istemiyorsak, etrafımızdaki farklı insanları Sezen Günce Yöndem 21601048 farklılıklarıyla kabul etmemiz gerekiyor. Kendi farklılığımızı da bastırmak yerine daha da ön plana çıkarmamız gerekiyor ki özel olduğumuzu unutmayalım. Kaynakça Kang, Han. Vejetaryen. İstanbul: A.P.R.I.L Yayıncılık, 2017 Cemali Arıcı Mevcut Düzene Karşı Yaşasın İsyan Ulusların hatta ilk toplulukların üstünlük kavramı ile tanışıp ardından binyıllardır dünyaya yaşattıkları bir zulüm var: Savaşlar. İlk çağdan bu yana uluslar, birbirlerinin topraklarına göz dikip bir hırs ve daha çok kazanma uğruna birçok savaşlara girişmiş ve yüzbinlerce insan bu savaşlarda acı şekilde, aslında bir hiç uğruna hayatlarına veda etmişlerdir. Savaşların toplum üzerinde bıraktığı etki ise oldukça yoğun. Ölen tüm insanlar, istekli olup olmadığına bakılmaksızın iki toplumun siyasi emelleri üzerine kimi çatışmalar yaşaması sonucunda hayatlarından vazgeçmek zorunda kalmış ve bu aslında ortaya çok güzel bir düşünceyi çıkarmıştır. Savaşa ve emperyalizme karşı duranlarla birlikte, yaşasın isyan! Pek değerli şair Tuğrul Keskin’in şiir kitabı Zito İ Epanastasis savaşa karşı mükemmel bir tutum ve eleştiri ile birlikte ortaya çıkmış olduğu apaçık. Aslında bizim de tarihimizin tanıklık ettiği, Türkiye’nin de çok yara aldığı bir zamandan bahsediyor bu kitap: Birinci Dünya Savaşı. Bazı Yunan askerlerinin İngiliz Emperyalizminin altında kullanıldıklarını fark etmesiyle birlikte; biz bu suça ortak olmayıp kardeşlerimizin kanlarını akıtmayacağız, demeleriyle birlikte idam edilmelerinden söz ediyor bu şiir kitabı. İki yüz kişiden oluşan Yunanistan Komünist Partisi üyelerinin bu barışçıl tutumunun aslında büyük yönetimler tarafından nasıl hiddetli bir şekilde reddedildiğini gözler önüne seriyor. Ancak dostluk ve barışla mükemmelliğe erişecekken bile emperyalizm var olan tüm kuvvetini koruyabilmek adına insanlık üzerinde en hiddetli eylemlerini sürdürüyor. Ve savaşlar, insanlığın korkulu rüyası olmasına rağmen hala devam ediyor. Çünkü kapitalist bir sistemde yaşama zorunluluğu taşıyoruz üzerimizde, bu sistemin var ettiği rahatlıkla birlikte her ne kadar bu sistemi eleştirsek de bu sistemden vazgeçmek istemiyoruz bir bakıma. Fakat tüm bu yönlerini bir kenara bıraksak ve tek bir noktaya odaklasak kendimizi, her milletten insanların tek olduğu ve insan kanı akmayan bir sistem için “Yaşasın İsyan!” diyemeyecek miyiz? Kafalarında ırk ve üstünlük kavramı bulundurmayan, insanların eşit ve bir olmasından başka bir şey istemeyen o askerler gibi… İçinde bulunmuş olduğumuz düzenin aslında tüm sınırları var ettiğini bir şekilde anlayabiliyoruz. Birtakım sınırlar çekerek insanları farklılaştırmayı ana emeli olarak gören bu düzen, her zaman milletler arasında savaşlar çıkarmayı becermiş ve kendi sermayesini giderek güçlendirmiştir. O askerlerin düşüncelerinde bulunan, sınırların olmadığı ve olmayacağı bir sistem; doğal olarak savaşları da bir anda yok edecek bir güce sahip. Herkesin kol kola yaşayacağı bir dünyada savaşlar da olmayacaktır. İnsan kanı akmayacak, insan kardeşinin canına önem verecek ve en önemlisi kimse kimseden üstün olmayacak. Aslında ulaşmak istenen sistem, insanlar için sadece bir araç olacak. Bilinçlenmiş beyinler savaşa isyan edecek ve savaşsız bir dünya yaratacak olan o bireyler bir anda emperyalizmi çökertmiş olacaklardır. Yoksulu yoksulluktan kurtaracak olan, insanlığı acıdan kurtaracak olan aslında oradaki birkaç Yunan askerinin düşünceleri. Sadece Türkleri değil, tüm dünya insanlarını kendilerine kardeş olarak gören askerler. Çünkü biliyorlar ki birkaç efendinin sözlerinin etrafında dönen bu dünya o insanlar olmadan dönemeyecektir. Ama sınırların kaldırıldığı bir zamanda barış içinde yaşayan tüm dünya insanları, hiçbir zaman kendilerine bir efendi de var etmeyecektir. Halen birçok insanın yaşamına el koyan, birçok insana acı çektiren, her şeyden öte tüm dünya insanlarını birbirinden ayrıştıran bir düzene karşı durmamak; yani aslında o düzene ve onun var ettiği savaşlara karşı isyana ortak olmamak bir insanlık ayıbı değil midir? Tüm insanlık için, mükemmel bir dünyaya ulaşmak için, orada ölen tüm askerler için ve halen savaşlarda yaşamını kaybeden milyonlar için “Zito İ Epanastasis!” demekten vazgeçmeyeceğiz. Tuğrul Keskin’in de bizlere gösterdiği gibi; oradaki o askerleri, barıştan öte bir istekleri bulunmayan ve herkes için güzel bir dünya hedefleyen o güzel insanları, her zaman anmaya devam edeceğiz. Çoğunluğun İyiliği İçinÇoğunluğun iyiliği için. Benim düşüncelerime göre bu ifade Machiavelli’nin siyasi ideolojisine en çok yakışan söz. İşkencelere, hapis yaşamına ve sürgünlere rağmen davasından asla vazgeçmeyen bir insan Machiavelli. Cumhuriyete olan aşkından bir kere bile ödün vermemiştir. Görüşlerinde hükümdarların ülkesinin yararına olacak her türlü eylemin meşru olduğundan bahsetmiş ve amaca ulaşmak için her türlü araca başvurmanın uygun olduğunu savunmuştur. Hiçbir zaman dinci olmayan Machiavelli devleti dinden koparmaya çalışmış ve devletin herhangi bir idealin aracı olmadığını savunmuştur. Görüşlerinden dolayı Floransa’nın o zamanki yönetici ailesi Medici’ler tarafından sık sık işkence görmüş ve hapse atılmıştır. Tarih boyunca fikirlerine karşı çıkılan ve bunun yüzünden cezalara mahsur kalan yüzlerce insan var. Günümüzde bile bu insanların çoğunu tanıyoruz. Katlanmak zorunda kaldıkları yaşama rağmen hiçbir zaman fikirlerini değiştirmemişlerdir ve kendilerine inanmışlardır. Zaten bana sorarsanız tüm olay kendine inanmakla başlıyor. Önce kendimize inanmamız lazım ki başkalarının da bize inanmalarını bekleyebilelim. Bu tip insanlar zaman içerisinde tarihin büyük birer parçası olmuş ve tarihi değiştirmişlerdir. Onları düşüncelerinden caydırmaya ise kimsenin kuvveti yetmemiştir. Bunun en büyük örneklerini peygamberlerde görebiliriz. Türlü türlü işkenceler görmüş, suikast girişimlerinden sağ çıkmış ve ölüm tehditleriyle karşı karşıya gelmiş bu insanlar kendi inandıklarını başkalarına aktarmak için yılmadan yola devam etmişlerdir. Çoğu insanın pek fazla tanımadığı biri olan Roger Bacon ise özgür fikirleri yüzünden din adamlarıyla sık sık tartıştığı için engizisyon mahkemesi tarafından 14 yıl hapis yatmıştır. Roger Bacon’un anlayışınagöre hakikatin önündeki engellerin cehaletin nedenleri olmasıydı. Arap düşünürlerden çok şey öğrenebileceklerini düşünen Bacon sırf bu yüzden mahkûm edilmiştir. Orta Çağ Avrupası’nda bu durum çok fazla yaşanmıştır. Bilim insanları, düşünürler fikirlerinden dolayı birçok kez cezalandırılmış olmalarına rağmen birçoğu kendi inançlarından vazgeçmeyip bunları kanıtlamayı başarmış ve tarihi şekillendirmişlerdir. Böyle insanların zorluklar karşısında yılmadan durabilme sebebi ise farklı olmalarıdır. Hayata her zaman farklı bir pencereden bakmaya çalışmış ve diğer insanların yaşamlarını kolaylaştırmak için her şeyi yapmışlardır. Biz insanlar değişimi sevmediğimiz için bu tip kişilere karşı hep önyargılı davranıyoruz. Zamanında Mustafa Kemal Atatürk’e bile karşı çıkılmış ona karşı propagandalar yapılmıştı. Bu bizlerin ne kadar aciz olduğumuzunen büyük göstergesidir. Değişim istemeyen insanlar bu kişileri ortadan kaldırmak ya da fikirlerini değiştirmek için ellerinden geleni ardında koymazlar.Machiavelli “Bir Rönesans Romanı”nda gördüğümüz zorluklarla dolu yaşam aslında bir adamın idealleri için neler yapabileceğini gözler önüne seriyor.