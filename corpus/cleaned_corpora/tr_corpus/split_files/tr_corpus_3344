istesem ve “Bir insan ölünce mi unutulur yoksa onunla her şeyini paylaşmış ve hikâyelerinde onu yaşatmaya devam eden son insan ölünce mi?” desem... Asıl soru bu olmalı çünkü eğer bir insan hayatı boyunca kimsenin hayatına bir toz tanesi kadar bile bir etki bırakamamışsa o insan hiç yaşamamıştır bana göre. Sadece var olmuş ve günün birinde yitip gitmiştir. Bundandır; insanların hayatına girdiğimde hep onların sıra gelen düz yaşantılarında iz bırakmak istemem ve böylece unutulmaya yüz tutan, et ve kemikten oluşan bir beden olarak yitip gitmeyecek ve bunun huzuruna erişebilecek olduğu bilincine varabilmem. Dokunun insanların hayatına ki bir yerlerde var olun, basit bir anıda ya da belki onlar için asla unutamayacakları bir düşte, ama bir şekilde var olun ki yaşamanın bir anlamı olsun. Kaynakça Zweig, Stefan. Bir Çöküşün Öyküsü. Çev. Regaip Minareci. İş Bankası Kültür Yayınları, 2017. DUMAN ADAMLAR ve ZAMAN TASARRUFU Bu seferki yazımda geçen sene ODTÜ Oyuncuları’ndayken okuma fırsatı bulduğum Michael Ende’nin yazdığı Momo kitabından bahsetmek istiyorum. Kitap her ne kadar çocuk kitabı olarak kategorize edilse de aslında okunduğu zaman anlaşılıyor ki her yaştan bireyin kitaptan kendine göre çıkarabileceği bir nasihat, bir tavsiye var. Ancak ben kitabın tümünden ziyade Michael Ende’nin de çoğunlukla üzerinde durduğu ‘Duman Adamlar’ hakkında yorum yapacağım. Duman Adamlar’ı tanımlamak gerekirse, sürekli insanlar arasında dolaşan ancak farkedilemeyen, gri giyimli, gri suratlı, ağızlarından sigaraları eksik olmayan ruhsuz insanlar. İşleri ise insanlara zaman tasarrufunun önemini anlatıp bir çeşit senet imzalayarak insanların zamanlarını daha sonrası için biriktirdiklerine inandırmak. Yaptıkları şey bir bakıma emeklilik sigortasına benziyor diyebiliriz. Paralarımızı bizden şimdi alıp daha sonra katlayarak bizlere vereceklerini söyleyen bankaların yaptıklarıyla pek de bir farkı yok aslına bakarsak Duman Adamların. Bizleri anı yaşamaya değil de sonrasını garantilemeye itiyorlar. Ağustos Böceği ve Karınca hikayesinde olduğu gibi. Oysa sonrasını ne kadar kafamıza takarsak, andan o kadar uzaklaşıyor ve o kadar soyutlaşıyoruz. Halbuki bu ne bankaların ne de patronlarımızın isteyecekleri bir şey. Çünkü onlar bizlerden en fazla verimi alıp, bizleri en iyi şekilde çalıştırmayı amaçlıyorlar. Sanırım yönetenler açısından bu pek de çözümü olmayan bir durum. Yani bir nevi paradoks. Bu paradoksu kıran ve çözümüne sahip olanlar ise insanlar. Çözümü ise sanat, spor ve eğlence aktiviteleri. İnsanlar gerçekten bir futbol maçını izlemek istedikleri için mi stadlara gidiyorlar, yoksa avazları çıktıkları kadar bağırıp üstlerindeki kaygıyı, siniri boşaltmak için mi? İnsanlar gerçekten içerisindeki resimleri incelemek için mi sanat galerilerine gidiyorlar, yoksa çevrelerine “Bakın! Ben halen hayattayım, sıradanlaşmadım, benim de zevklerim var!” çığlığını atmak için mi? İşte bu noktada insanlar kendileri olmalı. Anın farkında olup “Ne yapıyorum ben?” sorusunu kendilerine yöneltmeliler. Bu olmazsa eğer farkında olmayıp kendileri için bile önemsiz hale gelmeye başlarlar. Oysa insan için en derinlerde kendisinden önemli bir şey var mıdır? Her ne kadar tarihin sayfalarında büyük ihtimalle yer edinemeyecek olsa da insan, değerli olup hatırlanmak ister. İşte tam olarak burada bile bir gelecek kaygısı görürüz. Bunun yerine yaşadığı sürece çevresiyle, ailesiyle, arkadaşlarıyla iyi bağlar kurup, onlara elinden geldiğince yardım edip onlarla birlikte mutlu olabilse insan, tam anlamıyla yaşamış olur. Hem de en güzel haliyle. Gel gelelim hiçbir insan geleceğini unutup da yaşamamalıdır. Yapacağı şeylerin sonucunda nelerle karşılaşacağını bilmeli ona göre davranmalıdır. Ancak günümüz problemi önceden de bahsettiğim gibi bu değil zaten. Gelecek için şimdiyi feda etmek bizim sorunumuz. Bunu bize bir sorun değilmiş gibi gösterenler ise Duman Adamlar’dır. Kitabın sonuna doğru baş karakter Momo, Hora Usta’nın yardımlarıyla Duman Adamlar’ın insanların zamanlarını nerede sakladığını bulup, o zamanları insanlara geri verir. Momo’nun temsil ettiği şey her insan için farklı olabileceği gibi Momo benim için çocukları simgeliyor. Çünkü ben çocuklarda görüyorum Momo’nun sıcak kanlılığını , onlarla hissediyorum o cesareti. Dış dünyaya karşı hepimizin koca koca setleri varken, çocuklar setlerden tamamen uzak ve birbirlerine karşı daima açıklar. Biz işimiz düşmedikçe birisine soru sormaya çekinirken onlar yeni insanlar arıyorlar tanışmak için. İşte bu açıklık ve cesaret Momo’yu zamanların saklandığı yeri bulmasındaki baş etkenler. Belki bizlerin de çalınmış zamanlarımızı bulabilmek için biraz açık olmaya ve diğer insanlarla paylaşım yapmaya ihtiyacı vardır. Son olarak yazımın başında da bahsettiğim gibi her insanın kendisi için çıkarabileceği nasihat var bu kitapta. Sanırım benimki de geleceğimizi yönetmek için anımızı satmamalı ve anı yaşarken geleceği boş vermemeliyiz olacaktır. KAYNAKÇA Michael Ende, Momo, Kabalcı, 2014 BAŞARISIZ BİR PROJE: SEVMEK MAZHAR ÖZEL Çok şanslı bir çocukluk geçirdim ben. Babam vardı çünkü benim. Böyle sıradan bir şey söylüyormuşum gibi davranmayın bana; çünkü herkesin içtenlikle “Babam!” diyeceği birisi olmaz yanında her zaman. Her tarafa hüznün hakim olduğu bir pazar sabahında şöyle dedi babam bana: “Oğlum bunu hiçbir zaman unutma; güzel kadınlar insanın ömrünü uzatır.” Hiçbir anlam verememiştim o zamanlarda, bu içinde binlerce çelişki barındıran gizemli cümleye. Şimdilerde biraz daha iyi anlıyorum sanırım; bir adamın hayatının bu denli kadınlara bağlı oluşunu... Kimisi bir kadın uğruna şair olur, Turgut Uyar gibi, kimisi alkolik, kimi de psikolojik bozukluk sahibi. Sahi hiç yok mudur bir adamın hayatını sıfırdan zirveye taşıyan kadınlar? Cevap çok basit; elbette var öyle kadınlar. Ama içgüdülerimin getirdikleri, istisnasız bir şekilde, dramatik olan kadın-erkek ilişkilerini hafızamda tutmama neden oluyor. Bu kadar zor ve anlaşılmaz olmamalı diye düşünüyorum; iki insanın birbirini sevebilmesi. Birbirimiz için yaratıldığımızı kabul edip, mutlu sonla biten aşk hikâyelerine bir yenisini ekleyebilmek bu denli güç olmamalı. Fakat bu noktada da hayallerimle hayatımın gerçekleri birbirinden koşarak uzaklaşıyor. Gönlüm kusursuz bir aşk hikâyesi dilerken, tekdüze hayatımın gerçekleri ise kalbimde en ufak bir sevgi belirtisi olmadığını hatta olamayacağını söylüyor. Sahi ne ara uzaklaştım insanlardan ve sevmekten? Ali Lidar’ın da dediği gibi: “Ben seni severim aslında da düzenim bozulur diye korkuyorum Durduk yere başımıza saçma sapan bir aşk çıkar Sinemaya gitmeye, el ele tutuşmaya falan kalkarız İşin yoksa çiçek al, saç tara, parfüm sık Küsmesi, barışması, ayılması, bayılması Hatta eninde sonunda kaçınılmaz ayrılması...”1 (Lidar 2015,56) Sanırım biraz da bu döngünün kaçınılmaz gerçekliği ve daima kötü biten sonu uzaklaştırdı beni kadınlardan ve sevmekten. Çünkü bu adına aşk denen dünyanın en garip duygusu, her seferinde bana zaferi ve yenilgiyi aynı anda tattırmaktan zevk alıyor âdeta. Bu kadın kesinlikle benim aradığım, ondan başkasıyla hayatta yapamam düşüncesiyle başlayan süreç gitgide monotonlaşıyor. Sonrasında her iki taraf da, ilişkinin tamamıyla hormonal bir yanılgıdan ibaret olduğuna ve ilişkinin sıradanlaştığına kanaat getiriyorlar. Bir sonraki evre ise, kaçınılmaz son oluyor. Yani ayrılış... Başını okumaktan delicesine zevk aldığım fakat sonunu okurken midemin bulanıp, istemsiz bir şekilde kapağını kapattığım bir kitaba benzetiyorum aşkı biraz da. Yine de o kitabı her gördüğümde elime alıp sayfalarını karıştırmam, hatta dayanamayıp okumaya başlamam, bu paradoksal duygudaki âcizliğimi gözler önüne seriyor. Babamın ben çocukken söylediği sözü, “Güzel kadınlar insanın ömrünü uzatır”, şimdilerde o kadar kolay çürütebiliyorum ki... Çünkü ne kadar güzel kadın girdiyse hayatıma her biri benden bir şeyler eksiltip, bir şeyler götürüp gittiler. 1 Ali Lidar, Alengirli Şiirler (İstanbul: İthaki Yayınları,2015), 56. Kimi zaman çocukluğumu götürdüler, kimi zaman hayallerimi, kimi zaman da en saf duygularımı... Peki hiç mi bir şey katmadı bu kadınlar hayatıma, yıkımdan başka bir şey bırakmadılar mı hayatıma? Her biri o kadar çok şey kattı ki bana, düşüncelerime, kişiliğime... Hiçbir kitaptan, onlardan başka hiç kimseden öğrenemeyeceğim şeylerdi bunlar. Mesela sevdiğin insan olmadan da yaşanabileceğini, hiç kimseden hiçbir şey beklememeyi, gidenin ardından sanki çıkışı olmayan bir mağaraya girmiş gibi davranmamayı öğrendim. Kısacası, hayatta bir kaybeden olmak için gerekli ne varsa onları öğretip gittiler. Ben de bazen bir sokağın çıkmazı, bazen yaşlı bir alkoliğin dilindeki küfür, bazen de hayattaki başarısız projelerden yalnızca bir tanesi oldum. Aynı sevmek gibi... KAYNAKÇA 1)Lidar, Ali. Alengirli Şiirler . İstanbul: İthaki Yayınları, 2015 Ege Ozan Özyedek Ben Bir İnsandım Gün geçtikçe birlikte mutlu, barışçıl bir şekilde yaşayacağımıza nedense dünya daha da vahşileşiyor, belki de bana öyle geliyor. En son ne zaman haberleri açtığınızda mutlu, neşeli bir haber gördünüz? Ben uzun zamandan beri ne zaman haberleri açsam ya politikacılar bağıra bağıra kavga ediyor, birbirlerine hakaret ediyorlar; ya birilerine bir şey oluyor, bir bomba patlıyor veya bir saldırı oluyor veya ahlak kurallarını öğrenememiş birkaç kişi sınırları aşıyor ve tatsız şeyler yapıyor. Tabi ki haberlerde bunlar olmalı, adı üstünde haber sonuçta bize ülkede ve dünyada olup biteni göstermek amacı. Beni üzen haber kuruluşlarının mutlu haber koymaması değil, beni üzen dünyada böyle olayların yaşanıyor olması ve bizim insan âlemi olarak bunları engellemek için hiçbir şey yapmıyor olmamız. Her gün insanların birbirine saygısı ve sevgisi yavaş olsada azalıyor. Bu çevremizde gerçekleşen terör saldırıları sonucu mu, yoksa genel olsarak medyanın biz insanlar üzerindeki etkisi mi tartışılır fakat insanların gün geçtikçe birbirine tahammül edemediğini görmek o kadar da zor değil. Livaneli Huzursuzluk kitabında buna bir kaç örnek veriyor. İbrahim Mardin’e gittiğinde çocukluğunu hatırlıyor ve o zamanki barışçıl hayat ile şimdiki nefretle dolu dünyamızı karşılaştırıyor. Kendi yaşamımdan gözlemlediğim bir örnek vermem gerekirse, iki hafta önce okulumdan şehre inmek için belediye otobüsüne binmiştim. 4 çocuklu biri otobüse bindi ve çocuklarını teker teker oturttu. Sonra ki duraklarda yürümekte zorlanan ve oturması gereken bir kaç insan bindi ve bu insanları görmesine rağmen çocukları veya kendisi kalkıp gelen bu insanlara yer vermedi. Tabiki bir örnek insanların saygılarının azaldığına bir kanıt olamaz fakat gün geçtikçe böyle olayları daha çok görüyorum. Hastalar, engelliler ve yaşlılar için yapılmış asansörlere herkesten önce sapasağlam insanların binmesi, insanların aileleri ile saygısızca konuşmaları; spor, din ve benzeri olaylar yüzünden bazen ölümlerle sonuçlanan kavga veya terör saldırıları... Hatta geçen haftalarda Las Vegas’ta bir adam sebepsiz yere ateş açtı ve masum insanları öldürdü. Aynı kitapta İbrahim’in hatırladığı gibi ben de çocukluğumu ve o zamanki barışçıl ortamı hatırlatıyorum. Bugünlerde yaşanan bahsettiğim olaylar ile karşılaştırınca da maalesef ki birbirimize karşı nefretin ne kadar arttığını görmek çok kolay oluyor. Livaneli günümüzde yaşanan ve merkezinde nefret olan benzer bir olaydan bahsediyor. Kitapta bir dinin yanlış anlaşılması yüzünden bu dine inanan veya bu dine inananlarla bir ilişkisi olan insanlara yapılan zulmü anlatıyor. Bu topluluğu bize anlatarak günümüzde çevrili olduğumuz nefreti görmemizi sağlıyor. Kitabın en beğendiğim kısımlarından biri İbrahim İstanbul’a döndüğünde oradaki “plaza insanları” ile Ezidileri karşılaştırma anıydı. Plaza insanlarındaki bencillik, materyalizm ve en üstte olmak için verilen savaş ile Ezidilerin yaşamak için verdiği mücadele arasındaki kontrastı, “İnsanlar bunca acı çekerken, İstanbul’da en iyi suşinin nerde yenilebileceğini konuşanlara dayanamıyordum” diyerek bize anlatıyordu. Aynı zamanda kitapta iş ortamındaki rekabet sebebiyle insanların birbirlerine saygısızca davranması ve her şeyi bir yarış olarak görmesi de bize bazı insanlarının birbirleri için çok az saygısının kaldığını ve kendi hayatları dışında yaşanan bu üzücü olayları görmezden geldiklerini gösteriyor. Zülfü Livaneli Huzursuzluk kitabında hayatımızda din ve benzeri nedenlerden doğan nefret, öfke ve şiddet nedeniyle yaşanan olayları, herkese bir ders vermek amacıyla bizim huzurumuza sunmuş. Tabi ki kitabın sonunda o kadar da huzurlu olamıyorsunuz, çünkü gerçekten de hiçbir şeyi sansürlemeden tüm acısıyla önünüze koyuyor: kitapta Ezidi insanlara yapılan zulmü ve o insanların nasıl sanki birer objelermiş gibi kullanıldıklarını okurken sanki siz de bu olaya tanık olmuşsunuz gibi hissediyorsunuz. Livaneli, Melek’in kardeşlerinin cani bir şekilde öldürülmesini, Melek ile kardeşinin pazarda sanki birer mobilyalarmış gibi satışa çıkarılmalarını tüm gerçekliğiyle bize anlatıyor. Kitap süresince sanki kitabın baş karakteri İbrahim sizmişsiniz gibi hissediyor ve onun duygularını okurken sizde yaşıyorsunuz. Kitapta birçok güncel probleme değiniliyor; nasıl kendini “dindar” gösteren bazı kuruluşların aslında dinlerine uymak dışında her şeyi yaptıklarına, çoğu zaman söylentilerin aslında doğrudan uzak olduğuna ve dünyada bu kadar acımasız olay yaşanırken bizim hâla küçük engeller karşısında yıldığımıza. Kitabı okuduktan sonra sanki bir boşluğa düşüyorsunuz, bu acımasızlıkların gerçek olmasını istemiyorsunuz hatta aynı İbrahim’in “keşke sormasaydım” dediği gibi siz de “keşke okumasaydım” diyorsunuz. Çünkü biz genelde kendi problemlerimize yoğunlaşınca çevremizde olup biteni bloke ediyoruz ve çevremizdeki olan biteni böyle açıkça okuyunca insan keşke bunları bilmeseydim diyebiliyor. Bilmemiz gerek ama insan belki de kendini daha da çok üzmek istemiyor veya kendimiz bu gerçeklerle yüzleşmek istemiyoruz, bu yüzden bu olayları normalleştirerek hayatımıza devam ediyoruz ve her yeni bir nefret suçuna sanki her gün olan bir şeymiş gibi bakıyoruz. Bazen gerçeklerle yüzleşmek zordur fakat bazı gerçeklerle yüzleşmeden hayatımızda ileri bir adım atamayız. Çoğumuzun adım atabilmesi için de Huzursuzluk kitabında İbrahim’in terörist bir grup tarafından öldürülen arkadaşı Hüseyin’in söylediği bir gerçeğe ihtiyacımız var: “Ben bir insandım.” Hastanede ölmeden önce söylediği son sözleri bize hepimizin insan olduğunu ve birbirimize eşit, insan gibi, davranmamız gerektiğini öğretmeli çünkü hiçbirimizin birbirini üzmeye hakkı yok. Kaynakça Livaneli, Ö. Z. (2017). Huzursuzluk. Doğan Egmont Yayıncılık ve Yapımcılık Tic. A.Ş. Varlık Olarak Yokluk Aklınıza gelen herhangi bir sanat türünü düşünün. Bu sanat materyaldir. Yani bir malzemenin ustaca şekillendirilmesinden oluşmuştur. Tabii bu ifadeyi çok doğrudan algılamayın. Bu malzeme ve şekillendirme ilişkisi bir mermerin şekillendirilmesi ile bir heykel oluşmasından tutun da bir dansçının vücudunu şekillendirmesine kadar geniş bir anlatıdır. Fakat değişmeyen bir şey vardır ki bu da malzemenin varlığı. Peki gerçekten öyle midir? Bir diğer deyişle hiçlikten sanat yapılabilir mi? John Cage’in müziği benim için bu sorunun cevabıdır. Onun müziği sessizliği içerir. Onun için sesin yokluğu da varlığı kadar bir malzemedir. Onun müziğindeki sessizlik, bir çizgi üzerindeki boşluklar gibi hissettirmez. Bir çizginin üzerindeki boşluklar, bir tuvalin üzerindeki boyanmamış bölgeler gibidir. Onun sessizliği, en kaba benzetme ile, tuvalin bezinden kesilmiş bölgelerdir veya bir romanın anlatımı kesilmiş ve sanki matbaa hatasıymışca boşluklar bırakılmış gibidir. Orası doldurulmak içindir ve bu doldurma kitlenin hayal gücüne bırakılmış değildir, hayır. Bu boşluklar, bu materyal eksiklikler sanatın varolduğu ortam tarafından doldurulmak içindir. Müzikteki boşlukları dinlerken arka plandaki kaotik sesleri duyur veya bir bezinde boşluklar olan bir tuvalde tablonun arkasını gösterir, bulunduğu ortamı sanata katar. Bu sanatı dinamik yapar, sanatın ihtiyaç duyduğu şey de dinamikliktir. Şu anki algımızla sanat, bir nebze kısıtlayıcıdır. Bazı duygu veya ortamlarla bazı müzikler eşleşmiştir. Kimilerimiz için üzgün bir günde neşeli müziğe yer yoktur örneğin. Bu durum sanatın statik kalmış olmasından kaynaklanır. Fakat insanlar dinamiktir. Her gün farklı şeyler yaşar, farklı şeyler hissederiz, yeni bir insan olarak uyanırız her güne. Peki biz insanlar tarafından biz insanlar için yaratılan bir şey neden bunun tersine tabi olsun ki? Neden sanatımızı dinamik yaratmayalım ki? Geçirdiğimiz gün, bulunduğumuz ortam, duyduğumuz sesler neden sanatımızın bir parçası olmasın ki? Bunu gerçekleştirmenin yöntemi materyalsizliği de kullanmaktır. Üzerinde delikler olan hipotetik tablomuza geri dönelim. Mesela istiklal caddesinde yürüyorsunuz. Önünüzde bir görüntü var ve bu görüntü sizde bir duygu uyandırıyor. Bir de aynı manzarayı bu delikli tablomuz ile filtrelenmiş şekilde görüyorsunuz. Her anı ve her açıdan bakışı farklı. Tuvalin üzerindeki boyalar ve istiklal caddesi bir arada duruyor. Ortam akıp gidiyor kendi kaotik doğası içerisinde sanat ise bundan beslenerek kendini varediyor. Böyle bir sanatta duygulara da yer vardır. Bir noktada sanat duyguları şekillendirir çünkü. Müziğin var olan kısımları bir duygu geliştirirken ‘yok’ olan kısımları da mevcut kişinin duygularında doldurulmaya müsaittir. Haliyle bu ‘yok’ olan kısımların bir gölgesi vardır ve gölgesi olan bir şey kaba tabiriyle vardır. Haliyle bu algı içerisinde kullanılan yokluk kavramı, daha öncesinde aktarıldığı üzere bir ikilem içerisinde değil de bir elmanın iki yarısı olarak düşünülebilir. Sonuçta söylediklerimiz kadar söylemediklerimiz de önemlidir. Benim gözümde ideal eser bu ikiliğin ustaca örülmesiyle oluşur. Bu eser, sanatçı ile hitap arasında bir valtzdir. Yalnız başına pek bir anlam ifade etmez haliyle. Hitabıyla buluştuğunda ise her seferinde bir başka anlam ifade eder. Bu tümüyle materyal sanatın ulaşamayacağı bir noktadır benim görüşümde çünkü bu tarzda eserler hitaba nasıl hissettirdiğiyle ilgili olmaktan ziyade ne hissettirdiği ile ilgilidir. Materyalsizliği de kullanan sanat ise hitabına bir hareket alanı sunar. Bir dans partneri gibi sadece öncelik eder. Hitabının iç dünyasına ebru ustasının boyaya dokunuşu gibi keskin şekiller çizmeden, nazikçe yön vererek dokunur. Baran Zadeoğlu Burak KÜNKÇÜ DÜZENİN FARKINA VARMAK Hiç düşündünüz mü, insanoğlu neden elindekiyle asla yetinmez diye? Neden bu statü merakımız, sürekli bir makam mevki yarışında olmamız? Neden bu altımızdaki insanları hor görme, üstümüzdekileri ise kıskanma merakımız? Kim bilir belki de içimizde saklı bu sorunun cevabı. İnsanoğlunun o doymak bilmeyen dünyasında, içimizde büyüttüğümüz hırslarımızda saklı. Aslında bunu görmek için çok da uzaklara bakmaya gerek yok. Bence içinde bulunduğumuz topluma ve değerlerimize bakmak bile kâfi. İnsanların maddi olanaklarına göre gruplaştırıldığı, kendi oluşturduğumuz statülerce birbirinden ayrıştırıldığı, zenginin çok zengin, fakirin ise çok fakir olduğu, farklı kesimlerin artık birbirini anlayamayacak kadar birbirlerinden uzaklaştığı, anladıklarını sansalar da aslında yanlış anladıkları bir toplum düzeni… Evet, bizleriz burada suçlu olan. Bu düzen kendi kendine gelmedi sonuçta. Hırslarımızla, doyumsuzluklarımızla biz yarattık bu düzeni. Biz yarattık bu toplumun en üstteki ve en alta vurmuş insanlarını. George Orwell de en alta vuranlardan. İnsanlığın yarattığı bu acımasız ve bir o kadar da anlamsız düzeni anlatıyor bizlere “Paris ve Londra’da Beş Parasız” kitabında. Bahsettiğim gibi Orwell de bu sınıflaşmanın en altında kalanlardan yalnızca biri ve anılarından beslenen bir farkındalık kitabı aslında “Paris ve Londra’da Beş Parasız”. Yaşamı boyunca gözlemlediği sınıflaşmayı en açık haliyle aktarıyor bizlere bu kitabında. Bir yandan da beni düşünmeye itiyor. Nasıl bir sınıflaşma içinde yaşadığımın gerçekten farkında mıydım? Bu kitabı okumadan ve daha önce derinlemesine düşünmeden önce belki de cevabım hayır olurdu. İnanıyorum ki büyük bir çoğunluğun cevabı da benimle aynı şekilde olurdu. Orwell aslında kitabında sadece anılarını anlatmıyor, bir farkındalık yaratmaya çalışıyor bence. Ben ve belki de benim gibi farkında olmayan nicelerinin bakış açısını değiştirmeye çalışıyor. Bu farkındalığı elde etmek de çok zor değil aslında. Hep kendimizden üsttekilere özenmiyor muyuz, bir gün onlar gibi olmak için hayal kurmuyor muyuz? İstemsiz de olsa kendimizden alttakileri hor gördüğümüz zamanlar olmuyor mu? Kendi başarımızı bile belirlerken hep başkalarıyla kıyaslamıyor muyuz kendimizi? Bu kıyaslamayla bile aslında kendimizi bir sınıflaşmanın içine sokuyoruz. Bu sınıflaşma kimi zaman insanlara bakışımızı, olaylara yaklaşımımızı bile etkiliyor. Örneğin, ben sokakta gördüğüm üstü başı kirli, evsiz birine istemsiz de olsa önyargıyla bakardım bugüne kadar. Bunun şimdiye kadar farkına varamamıştım çünkü benim için şartlar hiçbir zaman pek de zorlayıcı olmamıştı, çünkü sadece Orwell gibi dibe vuran niceleriydi belki de bunun farkına varabilenler. Orwell’in farkındalık yaratmak dışında bize göstermek istediği bir diğer nokta ise bu sistemin insanları içine sürüklediği anlamsızlık. Haksız da değil bence. Siz de kimi zaman hayatınızın anlamsız olduğu düşüncesiyle huzursuz olmaz mısınız? Sürekli daha büyük hedefler koyarak, sürekli bu hedefleri yakalamaya çalışarak geçiyor hayatımız. Peki, bunun sonu nerede? “Tamam, artık başardım, zirveye ulaştım” diyebileceğimiz nokta nerede? İşte bu sonsuzluk bizi anlamsızlığa düşüren. Mutluluğu ararken mutluluktan uzaklaştırıyoruz aslında kendimizi. Ne kadar çabalarsak çabalayalım bitmek bilmeyecek bir mutluluk arayışında kaybediyoruz kendimizi. Her şeye rağmen bu anlamsızlık asla bir umutsuzluk olmamalı bizler için. Orwell’den öğrendiğim bir şey varsa, o da hayatta çıkışlar olduğu kadar inişler de olduğudur. En tepedeyken bile kendimizi bir anda alt üst olmuş ve en altta bulabiliriz. Bu yüzden belki de önemli olan ne kadar hedef başardığımızdan, hangi seviyede olduğumuzdan çok elimizde olanla tatmin olabilmektir. Öyleyse, kendi var ettiğimiz bu sınıflaşmayı yıkmak da bizlerin elinde. Nasıl mı? Farkına vararak! CEVAHİR KÖPRÜLÜ KENDİNİ YALANLAMAK Mistik nedenselleştirmelerin, akıldışı çağrışımlarla yaratılışa ve yaşama dair sorulara cevap vermenin rasyonel açıklamaların baskın tutarlılığı altında ezildiği bir dönemde yaşıyoruz. Her ne kadar kitlelerin belli kesimlerince hâlen anlamsız bir inatla kabul edilmeyen bilimsel izahtan bahsedebiliyor olsak veya insanların bilmediklerini itiraf edemeyecek kadar kara cahil olması onların “insanüstü” açıklamaları korku ve itaat içerisinde benimseyişine sebep oluyor olsa da analitik çözümlemelerin herhangi bir soruna yaratamayacağı bir çözüm olduğunu düşünmüyorum. En azından düşünmüyordum hayli uzun süredir. Yüzleştiğimiz sorunların, karşımıza dikilen engellerin aşılması için tek bir doğru yol olduğunu söyleme ahmaklığına düşmedim tabii, nasıl olsa milyarlarca farklı nefesin bambaşka koşullar altında yaşadığı gerçeği bunun önüne geçiyor haliyle. Aynı duruma sayısız çözüm üretebilmeyi kabul etmek, ortaya sürülen her türlü yorumu, kutsal, batıl inanca dayalı veyahut usdışı izahları, tesahup etmeyi gerektirmiyor. Bunlara karşın içine düştüğüm ikilem şunu gösteriyor; çözümlemeli muhakemeyi ve bilime dayanan sonuçları ilahlaştırma, kendimi yalanlamaktan farksız. Çevremizden, hatalarımızdan ve korktuklarımızdan korunmanın en iyi yolu, mazeretler ve kendimizce mantıklı açıklamalarla kendimizi yalanlamak aslında. Bize ait olmayanı, bizi yanlış kılanı, prensiplerimizi veya inanışlarımızı yok sayanı görmezden gelmenin yetersiz olduğu zamanlarda kandırıyoruz birbirimizi. Kimi bunu sadece o ana kadar içselleştirdiği cevaplarla yapıyor, kimi benim gibi her soruna adım adım yaklaşıp en üstü örtülü biçimde cevaplarla oynayarak yapıyor bunu. At gözlüğüyle bakmanın getirdiği en göze çarpan detay ise bakanın kendi aksini idealleşmiş görmesi. Başka cevapların gerçekliğini çarpıtabilme rahatlığını bir kere yakaladıktan sonra devamı çorap söküğü gibi geliyor. Dekalog’dan yapılabilecek en akıl alıcı çıkarımlardan biri koşulsuz sahiplenmenin hayal kırıklığı ve pişmanlıklarla sonuçlanacağının kaçınılmazlığı. Tıpkı hangi nedenden dolayı olursa olsun her birimizin yaptığı veya öyle ya da böyle yapacağı gibi kavşağa gelince durup düşünmek yerine aynı yolda tüm nefesiyle koşma bilinçsizliği bizi dibi görünmez bir çukura düşürecektir ancak. Tek bir yolu doğru yol kabul etme öngörüsüzlüğü, aynı yoldan sayısız çözüm bulunsa dahi önünde sonunda yanlış çıkacaktır. Pawel’in babası Krzysztof, kendini bilime ve yeni bir akıl yaratabilme hayaline adamış biri olarak belki de kimi zaman koşulsuz bir kabulleniş ile bağlı hayran olduğu bilgisayarına. İnsanın inancını, fikrini ve ideallerini kabul ettirme yatkınlığı, Krzysztof’un Pawel’in üstüne düşerek kendisinin sahiplendiği benzer bir yolu onun da içselleştirmesini sağlamaya çalışmasında berrak bir şekilde görülüyor. Aslında Krzysztof’ta kendimi görüyorum, onun analitik çözümlemeyi temel almış bilimi din ve benzeri inanışların üzerinde görmesi ve bunu yaymayı amaç edinmenin ötesine geçerek belki de kendinin dahi farkına varamadığı bir körlüğe düşmesi çok da uzak olduğum bir durum değil, maalesef. Evet, maalesef çünkü tek doğru yol olamayacağı fikrini benimsediğini düşünen biriyken bir yolun her zaman doğru cevabı vereceğine inanma düşüncesizliği ikimizin de içine düştüğü bir çıkmaz. Çözümün bir şekilde bizim kabiliyetimiz içerisinde olduğunu düşünmek düşülen asıl yanlış olmalı. Ne bilim ne dinî inanış ne astrolojik çıkarımlar ne de tecrübelerden yola çıkmak bize mutlak doğruyu getirmeyecek. Güçsüzlüğümüzün farkına varma olgunluğuna gerek duyduğumuzu belirtmek belki naif görünüyor veya kimilerince benliğini yetersiz gören bir birey izlenimi yaratıyor olsa da asıl naiflik insanın önüne çıkan engelleri sahip olduklarıyla aşabileceğine inanmak aslında. Kendi varlığını kutsanmış ve başka varlıkların üstünde görme kibri bize bu sınırsız ve bir o kadar yersiz özgüveni veren çünkü. Ne zamanki insan kendi varlığını kabullenecek ve kendi sınırlarının bilincine varacak, ancak o zaman kendini yalanlamaktan arınacak. Çağan UĞURER YALNIZLIĞA ALIŞAMAMAK “Kimi tercih edersiniz? Gitmeyi göze alanları mı, kalmayı bilenleri mi?” diyerek günümüzün klasikleşmiş sorularına değiniyor aslında yazar. Giden mi masumdur yoksa kalan mı? Hangisi terk edendir ya da daha çok üzülendir aslında? Bu soruyu kaç kere duymuşumdur, cevaplamak zorunda kalmışımdır ya da ne kadar farklı cevaplar almışımdır söyleyemem elbet ama iki taraf da yalnız kalmıyor mu bu işin sonunda? Gitmek mesela, bir arayış uğruna mıdır yoksa kaçış mıdır diye düşündürtüyor bu sorular bana. Evet, insan toplumsal bir varlıktır cümlesini ilkokuldan beri duyuyoruz fakat hemen her insanın en büyük korkularından birinin yalnızlık olduğu gibi trajik bir gerçek var günümüzde. Mario Levi’nin Bu Oyunda Gitmek Vardı adlı kitabı da biraz yalnızlık, arayış ve biraz da alışılmışın dışına çıkmayı içeriyor bence. İnsan öyle bir varlık ki aslında, iyi kötü diye ayırt etmeden her şeyi ve herkesi kendine alışkanlık edinebiliyor. Erken kalkmak, spor yapmak veya sigara kullanmakla kısıtlı da değil edindiğimiz alışkanlıklar. Bir insanı bile alışkanlık haline getirebiliyoruz kısa sürede. Belki de yalnızlıktan ne kadar çabuk uzaklaşırsak o kadar iyi diye düşünüyor bilinçaltımız ve hemen harekete geçiyor. Kitabın ana karakterlerinden, orta yaşlarda evli ve çocuklu düzenli bir hayatı olan Saffet’in de karısı tarafından bir mektupla terk edilmesi bu zamana kadar edindiği tüm alışkanlıkların yerle bir olmasına neden oluyor doğal olarak. Düzenli bir hayatı olan adam diyorum ama alışkanlık olarak düşünmesek de, aslında bu düzen bile bizim alıştığımız aktivitelerden oluşuyor ve bozulduğu an boşluğa düşüyoruz haliyle. En basitinden şuanda şikâyet ettiğim, yapmaktan nefret ettiğim rutinlerimi düşünüyorum da, hepsi bir anda ortadan yok olsa deyim yerindeyse sudan çıkmış balığa dönerim, ta ki o yeni düzene de alışana kadar. Bu biz öğrencilerin yaz tatilinde yapacak bir şey bulamadığımız için sıkılıp, okul başladığında da yoğunluktan yakınmamız gibi sonsuz bir döngüyle de örneklenebilir aslında. Alışkanlıklarımızın da ötesinde, genç ve enerjik iken bir yere veya bir şeylere bağlı kalma fikri o kadar korkutur ki insanları. Sırt çantasını alıp ve tüm ülkeleri karış karış gezme fikri hemen herkesin hayallerini süslemiştir belli bir dönem çünkü hiçbiri yerim yurdum veya bir düzenin olmayacak diye düşünüp buna üzülmez. Evlenmek veya bir yerden ev almayı bırakın, bir insan ile ilişki kurma fikrinden bile ölümüne korkan insanlar varken, büyümeye başladıkça düzenim bozulmasın diye çabalamak çok ilginç aslında. Saffet de bu yaşadıklarından dolayı kendini yalnızlık içinde düşünüp hüzünleniyor fakat her insanın yapacağı gibi arayış içine giriyor. Biz insanlar yalnız kalamıyoruz neticede, hatta dehşet içinde bakıyoruz bu düşünceye. Moralim bozukken dertleşecek bir insanı bırakın, mutluyken beraber güleceğim bir insan dahi olmadığını düşünemiyorum ben de çoğu insan gibi. Ben ki arada tek başıma kalıp kendimi dinlemeyi seven bir insanım fakat öyle tanıdığım insanlar var ki, yarım saat bıraksanız tek başına yemek yiyemez ve kendini kötü hisseder. Bu ufak ayrıntıları atlayıp olayın geneline baktığımızda ise her insanda az çok bu arayışın ve kaçışın olduğu bir gerçek. Tüm bunları bir kenara bıraktığımızda ise, ne kadar alışkanlıklarımıza sımsıkı sarılıp bırakmamak için dirensek de, arkalarından bir süre ağlasak da bunun önüne geçemeyeceğimizin bilincinde olmalıyız fikrimce. Kendi hayatımda dahi tüm kontrolün benim elimde olmadığını düşünmek az çok korku verse de bana, bu konu için bile elinden ne gelir ki insanın? Ana karakterimiz olan Saffet de ilk başlarda bocalayıp kabullenemese de durumu, önünde sonunda yalnızlığı terk etme cesaretini göstererek kendine yeni bir düzen kuruyor. Sonuçta alışkanlığımız olmuş bir insanın bizi bırakıp gitmesinin önüne geçemeyiz belki evet, fakat tüm bunlardan sonra toparlanmak ve yeni bir düzen için ayağa kalkmak tamamen bizim elimizde olan bir seçim değil de nedir. MEHMET EMİN SEVİNÇ Okuma Belası "Gece gündüz okumak, durmadan kitap satın almak, uykusuz kalmak... Çünkü kimse öğrenmek için okumaz. Unutmak için okur insan." Geçtiğimiz günlerde Emil Cioran'a ait bir aforizma gördüm internette: "Gece gündüz okumak, ciltleri yutmak, uykusuzluk... Çünkü kimse öğrenmek için okumaz. Unutmak için okur insan." Okumak, okumak, kitapçılara her hafta bir tomar para saymak, okuma listesi yapmak ve daha çok okumak. Uykusuz geceler, yorgun sabahlar. Cioran'ın bu sözleri ne o esnada başka bir kitap okurken denk geldim. Elimdeki kitabı bir kenara bırakıp yazarın sözlerine kulak verdim ve düşünmeye başladım. Ne için okuyordum? Amacım ve ereğim neydi? Çok okursam ne olacaktı? Hiç kitap okumayan babaannem bile 82 yaşında olmasına rağmen benden daha sağlıklı ve mutluydu. Peki ben neden bu kadar mutsuz ve hırçındım? Bu gibi sorular dönüp durdu zihnimde o akşam. Okumak üzerine bir miktar felsefe yapmama neden oldu diyebilirim Cioran. Okumak yeni hayatlara sahip olmamızı, yeni insanların yerine geçmemizi sağlar bence. Farklı dünyaların olduğunu, dünyanın tek kendimizden ibaret olmadığını anlatır. Kısacık insan hayatına birden çok hayat sığdırmaya yarar. Kurmacayı bu anlamda önemsiyorum. Fakat okumaktan çok daha mühim bir şey daha var: Yaşam. Ne edebiyat ne ekonomi ne politika, yaşamın yerini tutabilir. Kendi öznel tecrübelerimden hareketle meseleye açıklık getirmeye çalışayım: 21 yaşında bir insan olarak bu 21 yılın uzun bir bölümünü okumaya, yazmaya ayırdım. Karşımda konuşmam gereken biri yoksa hemen bir şeyler okumaya başlardım. Yemek yerken, banyodan çıkıp kurulanırken, gece yatmadan, ayakkabımı bağlarken, her an her saniye bir şeyler okurdum. Boş zamanlarında futbol maçına giden, Eymir Gölü'ne yürüyüşe giden insanlara acırdım. Dostoyevski'nin muhteşem şekilde tasvir ettiği St. Petersburg'daki Neva Nehri'nin güzelliklerinden mahrum kaldıkları için üzülmeleri gerektiğini düşünürdüm bu insanların. Ancak bilinçaltım fokurdardı bu anlarda. Bendeki esas sorunun apaçık farkındayım zira. Kitaplarla hayattan kaçıyordum ben. Korkaklığımı okuduğum kitaplardan inşa ettiğim kalelerle örtmeye çalışıyordum. Kendi sorunlarımı örtbas etmek için, zihnimdeki kanayan yarayı görmeye katlanamadığım için kaçmayı seçmiştim. Fakat kaçtığım şey neydi? Neden kendime yazık ediyordum? Ortada görünür hiçbir sorun yokken neden kendime bunca acı çektiriyordum? Şimdilerde duruma birkaç adım geriye çekilip daha objektif bir gözle bakabildiğim için diyebilirim ki benim sorunum hayatın ta kendisiydi. İnsan hayatıydı, insan hayatının bu kadar kısa olması beni delirtiyordu. Madem süre bu kadar kısıtlı, o zaman bu hayatı daha dolu, daha donanımlı, daha entelektüel bir şekilde yaşamak için dur durak bilmeden okumam gerekiyordu. Yani hayatın doğal seyrinde, dünyayı daha iyi anlayabilmek için giriştiğim bu okuma macerası, bir noktadan sonra hastalıklı bir hal almaya, adeta obsesyona dönüşmeye başladı. Ancak sonraları okumayı pat diye bıraktım. Birkaç yıl boyunca çok az kitap okuyup olabildiğince çok seyahat etme ve yeni insanlar tanıma fırsatı buldum. Artık kendimi daha ferah hissediyorum. Kitaplarım üstümdeki basıncı azaldı. Dahası okumaktan daha çok verim almaya başladım. Zira hayat hakkında düşünmek, bir insanın kendine yapabileceği en büyük kötülüklerden biriymiş meğer. Hayat hakkında düşünülmez, hayat bizzat acısıyla tatlısıyla yaşanarak tecrübe edilirmiş. Huzur, ip üzerindeki cambazlar MEHMET EMİN SEVİNÇ gibi o hassas dengeyi sağlayabilmekte saklıymış. Ne kitapların dünyasına girip izole bir hayat yaşayarak hayatın ta kendisine uzak bir noktadan kıskanan gözlerle bakalım; ne de kitapların hayatımıza binlerce renk, tat, koku, tecrübe, duygu katan o büyülü dünyasını görmezden gelelim. Tüm mesele dengeyi kurabilmekte. Toygun Elaldı 21400013 Korku Tefekkürü Ferit Edgü; tepeden tırnağa hayatın kendinden, varoluşun bütününden korktuğunu, yine yaşamın ve mevcudiyetin içinden birçok örnek vererek anlattığı eseri “Korkuyorum”u; balkonda, kendi başına ve yalnız olduğu bir anda, küçük evladının elini avucunda hissedip oğlundan duyduğu “Korkma, ben varım.” cümlesiyle bitiriyor. Yazarın kendi iç dünyasından dış dünyaya eklemlenen korkularını kaleme döktüğü gibi dış dünyanın da tetiklediği korkularına yer vermesi ve eserinin finalini dış bir etken ile nihayete kavuşturması, beni “korku” duygusu hakkında düşünmeye sevk etti; korku ve insan ilişkisini... İnsanoğlu niçin korkar? Özünde, hayatta kalabilme gayesiyle korkar. Peki insanoğluyla diğer canlıların sahip olduğu korku duygusu arasında bir benzerlik var mıdır? Kesinlikle... Gerek tehlikeli bir durumla karşılaştığında kabuğuna çekilen kaplumbağa, gerek yırtıcı bir hayvan tehdidi altında ağaca tırmanan maymun, gerekse aile ve toplum baskısıyla, evlenmek istemediği bir erkekle zorla evlendirilen kadının, rest çekip başını alıp gitmekten korkması temelde aynı içgüdüye dayanıyor; hayatta kalabilmek... Fakat tabii ki korku duygusu hissedilen her beşeri olguyu hayatta kalma içgüdüsüyle anlamaya çalışmak her zaman yeterli olmuyor çünkü vahşi doğada yaşamlarını sürdürmüş atalarımız ve hala yabanıl coğrafyalarda hayatta kalmaya çalışan canlılardan ziyade, doğrudan ölüm kalım mücadelesi verdiğimizi söylemek zor. Bu yüzden, yazarın da söz ettiği gibi modern insan için korku duygusu “Yok oluştan değil varoluştan korkmak“ ile daha çok ilintili olabilir. En azından göz ardı edilemeyecek bir husus olduğu su götürmez bir gerçek... Varolmak bütünüyle tuhaf bir “olma” durumudur ve gizemini hala sürdürüyor olması onu başlı başına ürkütücü kılar. Çünkü düşünüldüğünde dünya üzerindeki her canlı gibi insan ırkının her mensubu da varolmaya başladığı andan itibaren aslında yok olmaya da başlamıştır. O halde, yok olacağını bile bile neden var olmaya devam eder veya devam etmek ister? Varolduğu sırada durmaksızın neden varolduğunu sorgulayan bir yaşam formunun asıl korkusu gerçekten de yok olmaktan mı kaynaklıdır yoksa niçin varolduğunu keşfedemeden silinip gitmekten mi? İnsanoğlu geçmişte, kendi varolma sebebini, vahşi yaşamın yorucu devinimi dolayısıyla yeteri kadar sorgulama fırsatı bulamamıştır. Fakat yerleşik hayata geçtiğinden beri, fiziki hayatta kalma mücadelesi azımsanamayacak ölçüde düşen, daha çok düşünen ve sorgulayan bir canlıya dönüşen insanoğlu, kendi türü için belki de fazla büyük ve karmaşık evrimleşmiş beyinleri nedeniyle, henüz cevabını kimsenin bilmediği sorular sormakta uzmanlaşmıştır. Bu cevabı bilinmedik sorular, zaman geçtikçe büyük meraklara, büyük meraklar ise sık sık büyük korkulara dönüşmüştür. Bunun sebebi, en basit haliyle, ilkin hayatta kalabilmek için iliklerinde korkuyu hissetmiş insanoğlunun, çevresel faktörler değiştikçe bu korku güdülerini daha kavramsal boyutlara taşımış olmasıdır. Artık “savaş ya da kaç” dinamiğini fiziksel aksiyondan ziyade düşünsel alemlerde irdeleyen insanoğlu, hemen hemen her şeyden korkabilir hale gelmiştir çünkü dünya üzerindeki biricikliği ispatlanmış parmak izlerimiz gibi düşünce tarzlarımız da kendine has bir yapıdadır ve bundan ötürü, korktuğumuz ortak kavramlar olduğu gibi tamamen özgün korkularımız da benliğimizde varlığını sürdürmektedir. Peki bu korkularımızın nihai bir devası var mıdır? Bu soruya cevap verebilmek güç. Fakat tamamen merhem olmasa bile korkularımızı hafifletecek unsurlar da yok değil. Varoluşun kaçınılmaz olarak insanoğluna kattığı yalnızlık hissi, her birimizin zihninde örümcek ağı gibi türeyen heyulalara gebe olduğu gibi, kendi kendini de iyileştirme özelliğine sahiptir. İnsan eğer ki kendine zarar veren düşünce yapısını farkedip, analitik olarak değerlendirip, iyi olana doğru evriltebilirse yüklerinden bir nebze olsun kurtulabilir. Bir başka yol ise; insanın kendi akıl çemberinde aşamadığı sorunlarını, yakınları ve sevdikleri aracılığıyla atabilme fırsatının olmasıdır. Ferit Edgü, eserinin sonunda bu korkularından oğlu vesilesiyle kurtulabileceğini hissettirmiştir. Sonuç olarak; korkunun tek ve mutlak bir tanımı olmadığı gibi insanoğlunun da korku duygusunu neden taşıdığının kesin bir cevabı yoktur. İnsan varolmaya devam ettiği müddetçe bünyesinde korku duygusunu ilelebet taşıyacaktır ve bu nitelikli duygusu onu gün geçtikçe daha fazla sorgulamaya, cevaplar aramaya itecektir... TEK TOPRAĞIN İNSANLARI Mülteci; Türk Dil Kurumu vasıtasıyla sözlüklere “sığınmacı” olarak geçmiş bir kelimeden ibaret çoğumuz için. Geçmiş yerine sığdırılmış demeliyim galiba çünkü tıpkı mültecilerin kaderi gibi kelimenin anlamını da sınırlandırmayı tercih etmişiz. Ona da kendi olabileceği bir alan vermemişiz. Şimdi diyeceksiniz ki bir insanın kendisi olabilmesi için illa bir mülkiyete mi ihtiyacı vardır? Benim alandan kastım başınızı sokacak bir ev ya da sahip olduğunuz her şeyden çok daha fazlası. Bir duygu, kendini bir yere ait hissetme duygusu… Yabancı olduğun ya da yabancıymışsın gibi davranılan bir mahallede bir evin olsa ne yazar? Yahut etrafında senin insanlarının olmadığı, sabahları bir günaydına hasret, tüm gün üzerinde suçlayıcı bakışları gezdirdiğin bir sokağın olsa… Kemal Siyahhan ile hiç yaşamadığım bir duyguyu en içimde hissettim; kimsesizlik... Uzun yıllardır Ankara’da yaşıyorum fakat bazen bu şehirden de buradaki insanlardan da bıktığım oluyor. İşte o zamanlarda başımı gökyüzüne çevirip koca bir “oh” çekiyorum. Zira biliyorum ki her zaman gidebilecek bir başka yerim, sığınacak insanlarım var. Bu zamana kadar yaşadığım şehirler, memleketim, oradaki insanlarım... Yalnız değilim ve bu dünyada ait olduğum bir yer var. Peki, hem havası hem de insanları son derece soğuk olan bu şehirde yürürken her gün gördüğüm yüzlerce eğik baş..! Bizler bu buruk bakışlara, eğik başlara alıştık ama onlar ne yeni zamana alıştılar ne de eskiyi unuttular. Çünkü buradan başka gidebilecekleri bir yerleri yok. Hatta bulundukları yerlerde bile kendilerine ait olan hiçbir şey, tanıdıkları hiçbir insan yok. Resmi olarak “oturma izni” olmayan biri aslında yalnızca kömür, yiyecek ya da sağlık hizmetleri gibi olanaklardan mahrum kalmaz, kendinden de mahrum kalır. Çoğu, ailesini ve arkadaşlarını savaşta yahut göç ederken ruhlarının takılı kaldığı tel örgüler ardında bırakmak zorunda kalmış bu insanlara, “Sen yoksun aslında!” demekten başka bir şey değil bu kaçak damgası. Hâlihazırda kimsesizleştirilmiş bu insanlara haymatlos* olduklarını bir kere daha hatırlatmak belki de. Bu kitap sayesinde mültecilerin yaşam koşullarına dışarıdan bakan birinden çok daha fazlası haline geldim diyebilirim. Anladım ki “acımak” ile “acı” aynı kökten türeyen kelimeler değilmiş. Acımak aşağılamaya eş değermiş aslında. Şimdilerde bu buruk bakışları görünce içimi yalnızca hüzün kaplamaz oldu. Çünkü o insanlara değil, o insanların maruz kaldığı bakışlara çevirdim bakışlarımı. Öfke ama en çok da utanç duyuyorum bu bakışlardan. Benim insanım oldukları için utanıyorum hatta. Hele birde aile üyelerimden bazılarının yaptığı çirkin genellemeleri duydukça yerin en dibine girmek istiyorum. Kitabı okurken kitabın başkahramanı Ezelhan’a, ona ve ülkesine basılan etiketlere karşı ağzını açıp tek bir kelime etmediğinden ötürü bir hayli kızmıştım. Kimsenin duymadığı bu düşüncelerimden utanıyorum şimdi. Sanırım kendi insanlarıma hatta kendime dahi yabancılaşıyorum ve yavaş yavaş kimsesizliği öğreniyorum ama daha ilginci kimsesizliğin öğrenildiğini öğreniyorum. Haymatlos*: Vatansız, yersiz yurtsuz. Mülteci bir çocuk, Ankara. Yazarın kendi çektiği fotoğraf. 20 Kasım 2016. Kemal Siyahhan ve kitabında yerine geçtiği insanlar, yalnızca hislerimde değil insanlığa karşı bakış açımda da bir hayli değişikliğe sebep oldular diyebilirim. Başka bir kültüre uyum sağlamak zor bir durumken aşkı tutunacak tek dal haline getirmiş bu Afgan gençlerin, kendi coğrafyalarındaki kadın ile bu coğrafyadaki kadının yeri üzerine aralarında geçen konuşmalarına ve onların konuşmalarındaki tezatlıklara hayran kaldım. Bu tezatların kitaba kattığı gerçeklik hissinin yanı sıra bizlere genelleme yapmanın aslında ne kadar imkânsız olduğunu, herkesin bir başka düşünceyle var olduğunu göstermeye çalıştığı kanısındayım. Bunu bildiğimiz halde niçin hala insanları kâğıt üzerinde çizdiğimiz sınırlara hapsedip bir sınırın içindeki tüm insanlara aynıymış muamelesi yapıyoruz? Psikolojik analizler ve Afgan kültürüne dair öğrendiğim şeyleri geçip yalnızca bu farkındalık için bile bu kitabı kitaplığıma koyabilirim. Çünkü bizler sadece bu farkındalık ile sahip olduğumuz tek dünyada birbirimizi yargılamadan yaşamayı öğrenebiliriz. Her ne kadar bu kitabın son sayfalarını okuduktan sonra birçok felsefecinin aksine, insanın özünde iyi bir varlık olduğunu* reddetmeye başlasam da topraklara hatta insanlara sınır çizmemeyi öğrendiğimizde dünyamızın çok daha farklı bir yer olacağı konusunda hala umutluyum. Sanırım bir şeyler öğrenmenin vermiş olduğu keyiften ziyade sorgulayacak yeni konular bulmamı ve bu konuların beraberinde getirdiği yepyeni bakış açılarını fark etmemi sağlayan kitapları seviyorum, Mülteci gibi. Yazımın sonunu da Mülteci’ nin zihnime çengellediği sorularla bitirmek istiyorum. Çünkü son 1 haftadır sürekli kendime kim yerli kim göçmen?* diye sorar oldum. Kâğıt üzerinde çizdiğimiz sınırlara neden hapsoluyoruz? Neden alışkın olmadığımız şeylere karşın ilk izlenimlerimiz hep kötü yönde? Ne için en ufak terslikte önce en farklı olanı suçluyoruz? Neden öyle olmadığını bile bile basmakalıplara inanıp genellemeler yapıyoruz? Ne zamandan beri acımak ve acı gibi iki farklı duyguyu birbirine karıştırır olduk? En önemlisi bize, hiç yaşamadığımız bir duygu olan kimsesizliği başkalarına öğretmeyi kim zorunlu kılıyor? Hiç bir yere ait olmamaktan daha kötü ne olabilir ki? Umuyorum ki kafamdaki bu soruların cevabını insanlığımızı kaybetmeden çok daha önce bulmuş olurum zira onun daha ilerisini düşünmedim, düşünemiyorum. Kitabın son satırını okuduktan sonra söylediğim gibi; sınırsız, sürgünsüz bir dünya hayali bu kadar uzakta durmamalı ve kimse kimsesizliği öğrenmek zorunda kalmamalı. KAYNAKÇA  Siyahhan, Kemal. Mülteci. İstanbul: Sel Yayınları,2016. Baskı.  Mülteci bir çocuk, Ankara. Yazarın kendi çektiği fotoğraf. 20 Kasım 2016.  Yıldırım, Ömer.” Felsefe Anarşizm (Kargaşacılık) Nedir, Ne demektir? Felsefe.Gen.Tr.y. Web. 2005.  Bandista adlı müzik grubunun Kim Yerli Kim Göçmen şarkısından bir söz. HİLAL ŞİMŞEK Denizhan Çetin BATI YAKASININ HİKAYESİ Batı yakası denilince size neleri çağrıştırıyor? Pek çoğumuz filmlerde olduğu gibi refah ve huzur içinde olan insanların barış içinde yaşadığı bir Kaliforniya hayal ediyoruz. Halbuki ismi geçen Batı yakası herhangi bir sıradan yerde değil aksine ırkçılığın, haksızlığın ve her türlü suçun hat safhada olduğu 90’lar Kaliforniya’sının hikayesi. Straight Outta Compton’ın asıl aydınlatmak istediği konu ise müziğin nasıl pek çok kişiye ilham kaynağı olduğu ve böylece sadece dış görünüşünden dolayı ötekileştirilip eziyet edilen insanların hayatlarını değiştirdiğidir. Yine bir gün daha doğuyor Batı yakasında. Fakirliğin mahkûm bıraktığı yüzlerce çaresiz insanın hayatta kalmak için her türlü tehlikeye adım atmak zorunda kaldığı gerçek bir hikâye. Toplum düzeninin bozulduğu ve yolsuzluğun hüküm sürdüğü bir atmosferde tek umudun tüm bu tehlikeden uzak durmak için uğraşan bir avuç gencin dünyasına adım attım. Madde bağımlılığı, çeteler ve polis şiddeti… Batı yakasında sadece sıradan bir günün kaçınılmazları onlar için. Tüm bu zorluklara karşı isyan etmemek delilik olurdu tabii ki ancak asıl önemli olan dile getirdiğin isyanın ne kadar yüksek seste veya haykırışta olduğu değil, ne kadar etkili ve içten bir şekilde alıcıya ulaştırdığındır ki bu yol şüphesiz müziktir. Müzik ruhun aynasıdır derler, yazılan her bir satırda çeşitli duygular gizlidir ve malum Batı yakasında yaşanılan hayatların haykırışları hiphop mısralarında hayat bulmuş. Peki her şey nasıl başladı? Ellerinde sadece şarkı sözlerini yazdıkları not defteri ve birkaç enstrüman olan, sağa sola savrulmuş hayatlarını toparlamak ve şahit oldukları dramatik yaşamlarını dile getirmek için mücadele veren beş genç potansiyellerini keşfeder ve ortak bir amaç için kolları sıvar: hiphop yapmak. Müzik kariyerleri boyunca yine pek çok engelle karşılaşan Compton’dan çıkıp gelen (Straight outta compton) ve günümüzde de oldukça tanınan hiphop sanatçıları Ice cube, Dr.dre ve Eazy-e yazdıkları sözlerle ikinci sınıf insan muamelesi gören halka hitap ederek yeni bir devrimin fitilini ateşlerler. Böylece toplumun tüm kesimleri diğerlerinin ne zorluklar çektiğini 1 ve yapılan haksızlıklara şahit olarak her geçen gün daha da kötüye giden duruma dur dediler. Üzerinde durmak istediğim nokta tam da bu. Müziği özel kılan özelliklerden biri de hitap gücüdür. Sadece haykırış veya şiddet asla hiçbir sorunu tek başına çözemez. Önemli olan karşı tarafa duygularını ifade etmenin müzik gibi etkili bir yolunu bulmak ki ancak bu sayede ulaştırılmak istenen mesajın anlaşılır bir formda dile getirilebilsin. İçinde bulunduğun durum ne olursa olsun. İster polis şiddetinin hüküm sürdüğü 90’ların Kaliforniya’sında, ister akan kanın durmadığı Ortadoğu’da. Eğer yaşadığın olayları ve içinde kök salmış duyguları evrensel bir dille ve biraz da müzik katıp duyurabiliyorsan işte o zaman dünya senin sesine kulak verir. Batı yakasına geri dönecek olursak, toplum ciddi anlamda bir değişimin içinden çıkmış. 30 yıl öncesinin yüksek suç oranlarından veya polis şiddetinden eser yok. Neden Batı yakasını örnek verdim? Müziğin önemini vurgulamak için sizi dünyanın öbür ucuna kadar götürmemin nedeni neredeyse imkânsız koşullar altında ortak bir hedef uğruna bir araya gelip ezilenlerin sesini eşi benzeri görülmemiş kalitede bir niteliğe sahip dille tüm dünyaya duyurmak için mücadele vermiş sanatçıların hikayesinin paylaşılmaya değer olması. Görülüyor ki ister hiphop ister rock olsun her türden müzik aslında sahip olduğu benzersiz hitap potansiyeli sayesinde akıllarda kalıplaşmış olan düşünceleri yıkarak hayata farklı açılardan açılan pencerelerden bakmayı mümkün kılıyor. Böylelikle günümüzde olduğu gibi toplumsal bağların ne kadar kopuk ve birbirimize karşı yabancılaştırıldığımız bir ortamda bile aramıza çektiğimiz duvarları kaldırabilecek çözüm müziktir, tıpkı Compton’dan çıkagelenlerin bize gösterdiği gibi. 2 3 BARBARA FRİSCHMUTH GEÇİŞLER DEĞERLENDİRMESİ Geçişler, Avusturyalı yazar Barbara Frischmuth’un kaleme aldığı yaklaşık on kısa hikâyeden oluşan bir eser. Barbara Frischmuth’u farklı kılan ise bir Türk hayranı olması ve eğitimi dolayısıyla Türkiye’de bir dönem kalması. Bu dönem boyunca kendisine yabancı gelen bu insanlarla birlikte yaşamış, Türk ve Müslüman kültürünü yakından tanıma fırsatı bulmuştur. Gençlik yıllarında edindiği bu tecrübeleri, özellikle de başından geçen ilginç olayları bu kitaptaki hikâyelerin içinde bulmak mümkün. ”Karşı binadaki küçük bir atölyeden gelen gürültülü bir şark müziğiyle uyandı. Teyp gün boyu çalıyor, ancak akşama doğru paydosta kesiliyordu. Durmadan yinelenen beş şarkıydı. Zamanla birkaç sözcüğünü anlar olmuştu, galiba özgürlük ve dağlarda kavgayla ilgiliydi. Bir de gurbetle.” Bu ilk hikâye olan, aynı zamanda kitaba da ismini de veren Geçişler’den bir kesit. Görünüyor ki yazar böyle gürültülü şarkıları duymaya pek alışkın değil. Bunun yanında o zamanki Türkiye’nin bilindik sorunlarına da değinerek okuyucuya siyasi ve toplumsal çatışmayla ilgili üstü kapalı bilgiler aktarmayı da ihmal etmiyor. Kitap ne çok sürükleyici ne de çok sıkıcı, her iki tarafa da çeken yönleri var. Öncelikle yazarın yabancı bir kişinin gözünden Türkiye’yi ve o zamanki yaşam şartlarını anlatması oldukça etkileyici ve beni kitabı okumaya iten asıl nokta buydu. Ama mesela bazı hikâyelerin çok kısa oluşu ve hikâyelerin birbirinden kopuk oluşu (içeriği adına uymuyor) kitaptan yeteri kadar zevk almamı engelledi. Kitabı okurken dikkatimi çeken bir nokta oldu, kitaptaki sayısız devrik ve anlam kaybına uğramış cümleler. Örneğin : “Kız bağırarak diz çöküyor. ‘Balığı yakaladık’ diyen bir ses duyuyor uzaktan. Köylü kızın gözyaşları ayak parmaklarına dökülüyor. Ellerini yıkaması gerek, sedef rengindeler, ve bütün dünya onun omuzlarında. Atları getiriyorlar.” Bu tarz cümlelere çokça rastladım ve yazarın ne anlatmak istediğini açıkçası pek anlayamadım. Bu konuda yeteri kadar bilgim olmadığından yazar Barbara Frischmuth’u veya çevirmen Gürsel Aytaç’ı suçlayamıyorum. Çünkü çevirmen kitabın orijinalliğini bozmamak için birebir çevirmeyi denemiş olabilir ki bu çok da mantıklı bir şey gibi gözükmüyor. Bunun yanı sıra kitapta ayrıca sayısız yazım hataları da mevcut. Bu durum için pek bir şey söylemeyeceğim. Beni biraz hayal kırıklığına uğrattı, sonuçta okuduğum dünya çapında bilinen bir yazarın kitabı. Beni düşündüren diğer bir nokta da yazarın kitabı niçin Türkçe yazmadığı oldu. Kitabın son kısmı olan Barbara Frischmuth’un Dünyası bölümünde yazara ait birçok bilgi bulunuyor ve bunlardan biri de yazarın burada kaldığı senelerde Türkçe öğrendiği ve Türkçe’nin farklı köken ve gramerden bir dil olması sebebiyle edebi diline oldukça katkı sağladığı. Açıkçası hikâyeleri onun dilinden okumayı bu çeviri şeklindeki haline kesinlikle tercih ederdim. Yazar buradaki yaşama yabancı olduğu için ilk zamanlarda Türkiye’ye uyum sağlamakta zorlanıyor, ama vakit geçtikçe Türkiye’nin farklı ve özgün yapısına hayran kalıp keyif almaya başlıyor. Türk insanın dürüst ve çalışkanlığını fark etmesi uzun sürmüyor. Aynı zamanda yavaş yavaş Türkçe’yi de öğrenip kalemine yeni özellikler kazandırıyor. Bu konuda yazar, farklı gramer ve kökenden gelen ve oldukça köklü bir tarihi bulunan Türkçe’nin kendi düşünce biçimine ve edebi yapısına oldukça katkı sağladığını kitapta belirtiyor. Sonuç olarak tüm eksilerine rağmen Geçişler herkese önerebileceğim bir kitap. Bir yabancının gözünden Türkiye ve Türk insanının anlatıldığı bu kitap sayesinde Türkiye’yi hiç tanımayan veya kulaktan duyma bilgileri olan insanlara ülkemizin güzelliklerini ve özgünlüğünü tanıtmış oluyoruz. Kazım Sanlav / 21301512 Turk101/ sec27 İlkiz Keskin TUTSAK OLAN GÜNEŞ DEĞİL DE KADINLARSA? İnsanlığın ilkellikten çıktığı, beyin ve düşünce özgürlüğünde en üst noktaya erişildiği bir dönemde yaşıyoruz. Milenyum çağı denilen, teknolojinin son derece ilerlediği, uzaya bile yolculukların yapılabileceği bir dönemdeyiz. 100 yıl öncesine göre bunların hepsi sadece bir bilim-kurgu filmi konusu olabilirdi. Fakat ne yazık ki, kadın ve erkek arasındaki eşitlik meselesi 100 yıl öncesi kadar taze, -hassaslığa kavuşsa da- hala tartışılan bir konu. Ataerkil toplum olmamız bu eşitlik konusunu yıllardır gündemin en üstünde tutuyor. Ne kadar modernleşmeye gidilse de kafalar eski kalıyor, erkeklerin baskın olmaya çalışması kadınların toplumdaki yerini zedeliyor. Ayşe Kulin’in Umut ve Veda’sını okumuş biri olarak Tutsak Güneş’ini nasıl merak ettiğimi tahmin ediyor olmalısınız. Geçmiş savaş ve Osmanlı yıllarını anlatmış olan yazarın bu seferki romanında geleceği ve kadının yerini anlatmış olması beni cezbeden ve daha da merak etmeme sebep olan nedenlerden biriydi. Tutsak Güneş romanı distopik roman olarak tanıtılmıştı ve açıkçası distopiğin ne demek olduğu hakkında fikrim dahi yoktu. Ütopya dediğimiz, her şeyin mükemmel ve güzel olduğu bir dünyayı anlatan roman değil, aksine her şeyin kötü, karanlık, otoriteye bağlı ve baskılarla dolu bir dünya olduğunu anlatan sıfatmış distopik. Daha kitabı okumadan bana bir kelime kazandırması işin güzel tarafı tabii. Buraya kadar anlayacağımız üzere tutsak güneş cehennemden bir parça anlatırcasına betimlenmiş, gelecekten hayali bir ülkeyi sunuyor bizlere. Özgürlüğün anlamının sorgulandığı hatta anlamının dahi bilinmediği, kadınların sadece hizmet ve doğurganlık özelliklerinin kullanıldığı faşizan bir ülke betimliyor Ayşe Kulin. Bu betimlemeleri okudukça nedense Türkiye’nin yıllardır süre gelen olağan hali geldi aklıma. Kulin, Ramanis Cumhuriyeti olarak anlatmış olduğu ülkeyi bir gök cismi karartıyor- adı da buradan geliyor olsa gerek, Tutsak Güneş-. Her ne kadar kitap gerçekten de gelecekten bahsediyor gibi görünse de beni geçmişe götüren bir anlatım vardı kitapta. Kitapta kadın hakları denen bir olgunun var olmamasından öte, aksine ezilen, düşünmesi ve konuşması yasaklanmış, sadece doğurganlığıyla var olan kadın figürü çizilmiş ve Yuna karakteri de eşine sadece bir çocuk verebildiği ve doğurganlığı azaldığı için zorla eşinden boşanmış bir kadın. Kendisi profesör olsa da şiddet ve tacizi tatmış hatta bu yüzden hafızasını bile kaybetmiş. Günümüzün en büyük sorunu ve maalesef ki bir çözüm bulmaya çabalanmamış olan kadına şiddet sorunu o kadar iyi ele alınmış ki kitapta. -Duyarlı olanlarımız gayet net biliyor- çok üzücüdür ki günümüzde binlerce kadın eşinden, sevgilisinden, babasından, abisinden zorla şiddet görmekte, tacize maruz kalmakta ve seslerini çıkarıp yardım çığlıkları atsalar dâhi insanlık yeterli gelememekte ve düşük doz insanlıktan her gün onlarca, yüzlerce kadın bir yerlerde tek başına ve çaresiz ölmekte. Kitap bariz bir şekilde bu sorunu hatırlattı bana. Bir ibare var ki kitapta, beni asıl sinir eden noktaydı; baba ve eş hakkı. Bu ibareye göre, eşinin veya babasının isteğine karşı geldiği için şiddet görüp bu şiddetten dolayı ölen kadınların katilleri- babaları veya eşleri- baba veya eş olduğu için cezada indirimden yararlanabiliyorlar. Okurken bile küplere bindiğim, böylesine adaletsiz bir durumun hâlihazırda şu an yaşadığımız topraklarda da geçerli olma ihtimali, sonumuzun buna gidiyor oluşu o kadar nefret edilesi bir durum ki. Kadınların kadın olmaktan tiksindiği, başları dik dursa bile tek başlarına bir şeyler elde edemedikleri hatta çocuk denecek yaşta tecavüze uğradıkları halde rızaları varmış gibi gösterilen, yaşamaktan utanç duyduğum bir toplumun var olduğu gerçeklerini hatırlatan, beni kahreden, sinirlendiren, üzen kısacası her türlü kötümser ruh haline sokan bir kitap diyebilirim. Daha da kötüsü, ben bu toplumda bir kadın olarak yer alıyorum. Yıllar önce kadınların yüce bir varlık olduğunu fark edip onlara unvan veren, yeni bir kimliğe kavuşturup toplumda söz sahibi olmalarına sebep olan ulu önderin çocukları, dinimizin, kadınların anne oluşundaki kutsallığı göstermek adına cenneti annelerin ayaklarına serdiğini söyleyen peygamberin inananlarıyız. Günümüzde ne değiştiği de kadınlığı bu kadar yerlere savurdunuz diye sormak istiyorum. Dünyaya yeni bir yavru getirecek olan, anne olma unvanıyla yüceltilmiş bir kadına saldıracak kadar bir cani nasıl oldu bu insanlık? Kitaptan şöyle bir sonuç çıkarabilirim ki, Ayşe Kulin’i geçmişlerin yazarı olarak bilsem de, kitabın ana konusu gelecekten bir dünyayı betimliyormuş gibi görünse fakat geçmişten esintileri hissetsem de bence yazar günümüzü o kadar güzel anlamış ki. Kitabı üç zamanı birleştiren, günümüzde kadının yerini ve böyle gidersek ileride kadının geleceği yeri bize şimdiden gösteren nadide bir yapıt olarak ele alabiliriz. Umuyorum ki bu kitap bir şeyler için insanlara yol gösterici olsun ve kadın denen en değerli çiçekleri korumanın gerekliliğini hatırlatsın. Mustafa Azyoksul AHENKTEKİ ÇELİŞKİ Biz kimiz? Bu dünyadaki amacımız ne? Bu soruların cevabı belli başlı etmenler tarafından belirlenir. Kendi kişiliğimizi ve hayata bakış açımızı, tecrübelerimiz şekillendirir. Tecrübelerimiz ise dış etkenlerdir. Kendi etkimiz olmayan veya göz ardı edilebilecek derecede az olan, bizim irademiz dışında gerçekleşen şeylerdir bunlar. Bu dış etkenler bazı yönleriyle farklılık gösterebilse de pek çok benzerlikler arz eder. Etrafımızda etkilendiğimiz olaylar ve kişiler birçok zaman neredeyse tamamen aynıdır. Bizim hayat tecrübemizi oluşturan bu olayların aynı olması, durumun odağında bulunun insanın benzer kişiliklere sahip olması tezini destekler; sonuç olarak benzer durumlara benzer bakış açılarıyla yaklaşmanın neredeyse zorunlu olduğunu ifade eder. Ancak bu durum gerçekten böyle değildir. Gerçek hayata baktığınızda şu ana kadar söylediklerimizin pek de geçerli olmadığını görmek mümkün. Tamamen aynı ailede büyümüş ikiz kardeşlerin bile neyi sevdiklerinden tut, günlük olaylara yaklaşımları bile birbiri hiç tutmaz. İnsanın insana benzemediği güpegündüz ortada. Ne hoşlandığı müzik birbirini tutar insanların, ne de seçtiği yemek. Ne sevdiği tarz aynı kişilerin ne de hayattan beklentilerin bir ayarı var. Her bir farklı insan birbirinden çok farklı ve alakalandırılamayacak bir tada sahip. Öyle kalıplar falan da yok. Bir insanın kıyafetine bakıp hangi sanat dalından hoşlandığını anlamak ya da konuşma tarzına bakıp zekâsını derecelendirmek imkânsız. Hatta neredeyse her özelliği benzeyen ve her konuda çok rahatça anlaşabilen iki yakın arkadaş bile çok temel seviyede bir fikirde ayrılığa düşebilir, hatta kesin düşer. Bu kadar benzer şartlarda bu kadar farklı kişiliklerin oluşması gerçek anlamda şaşırtıcı bir durum. Bunu ne kadar bilsek de idrak etmek başka bir seviye. Benim bu seviyeye ulaşmam Ölüm Defteri’ni izlememle oldu. Seride hedefler aynı olsa da yöntemlerin çok farklı olabileceği başarılı bir şekilde işlenmiş. Ana karakterlerin ikisinin de tamamen aynı amaca hizmet ettiklerini düşündükleri halde serinin başından sonuna kadar birbirleriyle savaş halinde olmaları, anlaşılması zor bu gerçeği kavramada gerçekten çok etkili. Light, dünyanın çürümekte olduğunu ve kötülükten arınması gerektiğini düşünüyor. Kendi ruhunun rahata erişemeyeceğini kabullenerek kendini, eline geçen doğaüstü güç vasıtasıyla tüm suçluları tek tek öldürmeye adıyor. L (El) ise insan yaşamının kutsallığına ve Light’ın yönteminin yanlışlığına inanıyor ve bu nedenle Light’ı durdurmaya çalışıyor. İki karakter de dünyayı daya iyi bir yer haline getirmek için hayatlarını ortaya koyup didiniyorlar. Ancak düşünce yapılarının farklılığı nedeniyle yöntemleri çelişiyor ve sonuç olarak ezeli düşmanlara dönüşüyorlar. Gerçek hayatta da durum aynen böyle. Kimi sorunları kendi kurallarıyla çözer kimi ise önceden konan kurallara uyar. Kimi öyle yapar kimi böyle yapar ve tamamen zıt olsalar bile hepsi doğrudur. Dersi anlamaya çalışan bir öğrenci öğretmenin ağzından çıkanları dikkatlice dinlerken diğeri aynı zaman zarfını not alarak geçirmeyi tercih ediyor. Biri yazılar daha iyi okunsun diye büyük yazmayı tercih ederken diğeri kâğıda daha çok yazı sığsın diye küçük yazabiliyor. Bir baba çocuğunu kötü bir alışkanlıktan caydırmak için ceza verme ve fiziksel şiddet uygulama yöntemini seçerken diğer bir baba ise duruma tatlı dil ve güler yüzle yaklaşabiliyor. Dünyayı iyiye götürmek amacı taşıyan birisi Light’a dönüşürken diğeri L olabiliyor. Ve bu birbirine tamamen zıt gibi görünen durumlar hiç de zıt olmak zorunda olmamakla birlikte tamamen aynı amaca hizmet edebiliyor. Bu garip durumun idrakinde olmayanlar ise ciddi sorunlar yaşıyorlar. Karşısındakini eleştiriyor, birbirleri ile yiyişip duruyor. Kaynakça Araki, Tetsurō. Death Note. 2006. Madhouse Inc. DVD. PARMAKLIKLAR ARKASINDA UMUDUN HİKAYESİ 1994 yapımı Frank Darabont’un yazdığı ve yönettiği ‘’Esaretin Bedeli’’, Stephen King’in ‘’Rita Hayworth ve Shawshank’in Kefareti’’ adlı eserinden uyarlanmış. Tim Robins ve Morgan Freeman gibi ünlü oyuncuların bulunduğu muhteşem bir kadroyla karşımıza çıkıyor. IMDB adlı internet sitesinin oylamasında birinci seçilen filmin, izledikten sonra aldığı oyları hak ettiğini söylemek hiç de zor değil. Gişe hasılatı oldukça düşük olan bu başyapıtın değeri birçok önemli film gibi sonradan anlaşılmış olmalı. Bu başyapıt kafamızda cevaplanması zor sorular bırakırken, bizi de düşünmeye sevk ediyor. Karısını ve onun sevgilisini öldürmek suçundan haksız yere Shawshank hapishanesine atılan Andy Dufresne’nin, hapishanedeki zorlu koşullara uyum sağlama sürecinin işlendiği ve bu ağır koşullarda özgür hissetme mücadelesinin anlatıldığı filmde, ana fikir umut ve inanç. Kurgudan çok karakter çözümlemelerine önem veren yönetmen, insan psikolojisine eğilmiş. Zıtlıklardan yararlananan Darabont, kendini her koşulda özgür hissetmek için elinden geleni yapan ve tüm ağır şartlara rağmen asla umudunu kaybetmeyen Andy’yi, kendini hapishanede yaşamaya alıştırmış, onunla bütünleştirmiş, dışarıdaki hayata dair tüm umutlarını kaybetmiş Brooks’u ve oldukça uyumlu, bulunduğu şartlara kendini alıştırmaya çalışan ama bu sırada da geleceğe dair umudunu kaybetmek üzere olan Red’i ele almış. Karakter çözümlemeleri sırasında hapishanelerin insanların elinden sadece özgürlüğünü değil, hayatlarını, yaşama dair umutlarını ve gelecek planlarını da çaldığı anlatılırken, şu çarpıcı sözlerle de dile getiriliyor. ‘’Umut tehlikeli bir şeydir, bir insanı delirtebilir, içerideyken hiçbir faydası yoktur, vazgeçsen iyi olur.’’ Andy Dufresne’nin yaşadığı onca haksızlığa, şiddete ve bir erkeğin başına gelebilecek en büyük hakaret ve acıya rağmen, Türk filmlerindeki acıklı sahnelerin aksine Tim Robins’in (Andy Dufresne) gözündeki azmi ve kararlılığı, yüzündeki umut dolu tebessümü görmek oldukça ilham vericiydi. İşte tam bu noktada gerçek mutluluğun ne olduğunu düşündüren klasik, aslında filmin ilerleyen sahnelerinde izleyicilerine cevabı bulduruyor. Her şeyi, itibari, parası olan cezaevi müdürü Norton’un yüzündeki o donuk mutsuz ifadesinin aksine, aslında elinde azim, umut, inanç, cesaret ve dostlarından başka hiçbir şeyi olmayan Dufresne hep daha iyimser ve mutludur. Genç bankacının yaşadıklarını anlatırken hapishanedeki kötü koşulların da altını çizen ünlü yönetmen, cezaevi koşullarının düzeltilmesi ve sorumlularının denetlenmesi gerektiğine dikkat çekmiş. Hatta ileri giderek cezaevlerinin insanları suça daha fazla sürüklediğini, Red’in şu sözleriyle belirtmiş. ‘’Hapse girerken masumdum, şimdi ise değilim.’’ Yoksunlukların insanı suça yönelttiğini hepimiz biliyoruz; fakat filmde cezaevlerindeki cinsel istismarın da, yoksunluktan arttığını vurgulayan nadir isimlerden biri Frank Darabont. Andy’ye yapılan cinsel istismar sahnelerini gördükçe tüylerim diken diken olmakla kalmadı, aynı zamanda büyük bir öfke duydum, hatta insanlığımdan utandım, insanları bu koşullarda yaşamaya mahkum eden bu düzene isyan ettim. Peki nedir bu tüm masumluğuyla dünyaya gelen bebekleri canavara dönüştüren? Sadece yoksunluk mu, aynı zamanda para hırsı bence. Filmde cezaevi müdürü kendi çıkarları uğruna, iki insanın kaderini gözünü kırpmadan değiştirebiliyor. Ne yazık ki, gerçek hayatta da böyle insanlar yok değil. Günümüz dünyasında birçok insanın para için yapamayacağı şey yok, oysa yapılan araştırmalar mutlu insanların çok parası değil, dostu olduğunu göstermekte. Tabii ki usta yönetmen, dostluğa da değinmeyi ihmal etmemiş ve belki de Red’in hayata tutunmasını Andy’le arasındaki dostluğa bağlamış, bunu da tüm umudunu kaybetmiş olan Red’in, biri tarafından düşünülüyor olmanın verdiği güçle, yeniden geleceğe dair planlar kurmaya başlamasıyla çarpıcı bir şekilde biz izleyicilerine göstermiş. Peki Andy’yi mutlu sona götüren ne? Aslında bizim hayatta ilke olarak almamız gerekenler; öncelikle hedefe sahip olmak; bu yolda kendine inanarak, kararlı ve cesur adımlarla ilerlemek, asla umudunu kaybetmemek. ‘’Korkular bizi mahkum eder, umutsa özgür bırakır.’’ Aslında tam da bu nokta da aklıma zavalı Brooks geliyor. O niçin kaybetti? Niçin hayata tutunamadı? Brooks kendini Shawshank’in duvarlarına öyle alıştırmıştı ki, dışarıdaki hayata dair hayal kurmayı, özgürlüğe yüklenilen anlamı bile unutmuş, umudunu kaybetmişti. İki zıt karakterin verdiği kararlar ve bakış açılarıyla nasıl da farklı yönlere gittiği öyle güzel anlatılmış ki filmin sonunda umutsuzluğa dair tek bir cümle bile kalmadı aklımda, hedeflerime daha sıkı sarıldım. Bu filmi izlemek için biraz geç kalmış olduğum için üzülsem de, çıkardığım dersler adına da oldukça mutluyum. Bu çok değerli başyapıtı izlemek için siz de geç kalmayın. FULYA DOĞANAY 21302220 ARAFTA KALMAK “Kararsız insan, benliğini tepeden tırnağa saran güçsüzlük ve değersizlik duygularının esiridir. Kararsızlık, zamanı ve yaşamı kaçırmaktır.” (Erol Anar) Kararsızlık günlük hayatımızda ne kadar da sık karşılaştığımız bir durum. Hatta genelde güne ne giyeceğimizi seçemeyerek başlarız. Saçımız, makyajımız nasıl olacak? Uykumuzu açmak için kahve mi içmeliydik yoksa çay mı? Kahvaltıyı veya öğlen yemeğini nerede yemeliydik veya akşam yemeğinde ne yemeliydik? Hangi filme, hangi arkadaşımızla gitmeliydik? Günlük hayatımızda çok da önemsemediğimiz bir sürü belirsizlik durumu. Belirsizlikler büyüdükçe insanlar daha çok tedirgin olmaya başlar. Hatta en büyük korkularımızın nedeni genelde bize kocaman gözüken belirsizliklerdir. Karanlıkta da, gelecekte de ne olacağını asla kestiremeyiz. İkisi için de tahminlerimiz vardır ama sadece birer tahmin olduğunun farkındayızdır. Bu belirsizlikler tüm hayatımızı kapladığında ise hayata karşı güçsüzüzdür artık. Onunla savaşma kararlılığımız kalmamıştır. Seçim yapmak dünyanın en zor işi gibi görünür. O yüzden de seçim yapmadan önce saatlerce düşünme gereği duyarız çünkü en doğru seçimi yapmak isteriz. Bilgisayar satın almadan önce günlerce araştırma yapar hangisinin en iyi olduğunu bulmaya çalışırız. Olabildiğince çok bilgisayar inceledikten sonra elimizde bizim için uygun olabilecek bilgisayarlar listesi vardır. Peki, seçenekleri nasıl bire indireceğiz? Birini fiyatından dolayı elesek, diğerlerini nasıl eleyeceğiz? Eğer hepsini alma kararı vermediysek, diğerlerini büyük ihtimalle canımız bunu istemiyor, bu hoş görünmüyor gibi nedenlerle almak istemeyeceğiz. Yaptığımız araştırmanın çok da bir anlamı kalmadı çünkü duygularımızla en iyisine karar verdik. Oysaki yaptığımız araştırmanın amacı mantıklı olanı bulabilmekti. Mantığımızla karar vermediğimize göre araştırma yaparken harcadığımız zaman çöpe gitti. Araştırma yapmadan gitseydik eğer ne olurdu? Satıcının anlattıklarından biri içimize sinerdi, o an o bilgisayarı severdik ve onu satın alırdık. Günlerce araştırma yaptığımız saatleri başka bir şey yaparak geçirirdik ve yaşadığımız kaygıyı yaşamazdık. Bilgisayara göre hayatımızı çok daha fazla etkileyen kararlar var. Bu kararları alırken düşünme süremiz kat be kat artıyor. Meslek seçimi ömrümüzün yarısını nasıl geçireceğimizin kararıdır. Bu kararı vermek için yıllarımızı veririz. Her gün farklı bir karar alırız. Bir gün doktor olurken bir gün kütüphaneci oluruz. Çünkü her geçen gün yapmayı sevdiğimiz etkinlikler, karakterimiz değişiyordur. Bazen mesleğimize karar veremiyoruz diye kendimizi yiyip bitiririz. Bazen de saatlerce bu konu üzerinde düşünürüz. Oysa biraz sabredebilsek meslek seçimi yapmak zorunda olduğumuz anda yıllar yerine bir gün boyunca oturup, güzelce yeteneklerimizi, hobilerimizi ve otuz-otuz beş yılımızı her gün ne yaparak geçirmek istediğimizi düşünsek büyük bir zaman tasarrufu yapmış oluruz. Zamanımızı çöpe atarken o zamanda yaşayamadıklarımızı da çöpe atıyoruz. Üniversitedeyiz ve bölümümüzü seçtik diyelim, o bölümün bize göre olmadığının farkına vardık ama şimdi de ne yapacağımızı bilemiyoruz. Bölüm değiştirsek hangi bölüme geçeceğiz? O bölümde de aynısını yaşarsak ve boşu boşuna bu kararı vermişsek o zaman ne yapacağız? Bu dönemde bu tür soruları sürekli kendimize soruyoruz ama cevabını veremiyoruz. Çünkü sonuç alabilmek için hiçbir adım atmamışız. Kendi bölümümüzden de soğuduğumuzdan artık onun gereklerini de yerine getiremiyoruz. Kararsızlık dönemiyle birlikte hayatımız daha kötüye gitmeye başlıyor. Tereddüt etmemizin nedeni kararlarımızın sonuçlarından korkmamız ve diğerini seçseydik daha mutlu mu olacaktık düşüncesini taşımamız. Karar versek bile o karardan şüphe duyacağımızdan mutlu olamıyoruz. Her karar vermediğimiz an hem arada kalmışlığın mutsuzluğundan kurtulamıyoruz hem de o dönemde yakalayabileceğimiz fırsatları kaçırıyoruz. Hiçbir şey yapmadıkça hayatımızın o döneminde olabilecek mutlu anıları da kaçıyoruz çünkü sürekli ne yapmalıyım sorusunu düşünmekten başka bir şey yapmıyoruz. Koşabilmek için önce yürüyebilmemiz gerekiyor ve yürüyebilmek için harekete geçmemiz gerekiyor. Karar vermek için düşünmek yerine bir şeyler yapmalı ve hayatımızda olabilecek fırsatları kaçırmamalıyız. Seçim yapmak bir belirsizliğe adım atmak olduğundan gözümüzü korkutsa da kararsız kaldığımız sürece hem zamanımızı çöpe atıyoruz hem de hayatımızdaki olabilecek olan güzel şeyleri reddediyoruz. Mantıklı kararlar verebilmek için uzun bir süre o seçim üzerine düşünmek yerine duygularımızla hareket edip o karar sürecini hızlandıralım. Çünkü ne kadar zaman harcarsak harcayalım duygularımızla karar veriyoruz. Hangi seçimi yapmalıyım düşüncesine takılıp kalmak yerine harekete geçip hayatımızda kararımızı etkileyecek bir olayın olmasına izin vermeliyiz. Gökcen Yıldırım 21501444 Özgün Sönmezer Ö zgü rlü g e Dog rü Sabah saat dört suları. Sırt çantam hazır, kıyafetlerim üzerimde. Son bir cesaretle annemlerin odasına yöneldim. Usulca kapıyı aralayıp, birer öpücük kondurdum yanaklarına. Gözümden bir damla yaş akmıştı. Odadan çıktım, bunu bu sefer yapmalıyım diyorum kendime. Gitmeliyim bu şehirden, kaçmalıyım insanlardan. Olabildiğince uzağa, doğaya doğru, gerçek özgürlüğe doğru. Yirmi yaşındayım ve kendimi bildim bileli insanlardan nefret ediyorum. Bu yapay yaşamlarımızdan da. Hepimiz aslında çalışmak istemediğimiz işlerde çalışıyoruz, istemediğimiz insanlarla yüz yüze bakıyor ve bununla da kalmıyor mutluymuşuz gibi yapıyoruz. İşin kötüsü insanların yüzde doksanı bu sahte mutluluğa öyle inanıyorlar ki bir süre sonra sahiden mutlu olduklarını sanıyorlar. Benim gibi inanamayanlarsa böyle kafayı yeme sınırına ulaşıyorlar. Ben hayata ağlayarak geldim, daha o zaman hissetmiştim dünyanın ağırlığını üzerimde. Gelmek istemediğim için sancılar vermiştim anneme, getirmesin bu dünyaya beni diye. Ama olmadı işte, düştüm ben de bu parmaklıksız hapishaneye. Denedim diğer insanlara benzemeyi, hep bastırdım içimdeki kaçma isteğini. Yaşıtlarım gibi yıllarca okula gittim, insanları onlardan hoşlandığıma bile ikna ettim. Ancak olmuyordu ne yaparsam yapayım içimdeki özgür olma isteğini durduramıyordum. Ben araba egzozları duymak yerine kuşların cıvıltısını, denizin dalga seslerini duymak istiyordum. Bir yatağa uzanıp tavana bakmak değil, çimlere uzanıp göğe bakmak istiyordum. Ve bunların hepsini insanların olmadığı bir yerde yapmak istiyordum. İşte uzun zamandır kafamda bunlar vardı. Ne vardı ki gitme cesaretini bir türlü kendimde bulamıyordum. Dün gece benim gibi düşünen insanlar var mı acaba diye merak ettim ve Christopher Johnson McCandless adlı bir Amerikalı gezgini gördüm internette. İki yıl boyunca sırt çantasıyla gezmiş ve sonunda hayali olan Alaska’ya ulaşmış birisi. Dört ay boyunca terk edilmiş bir otobüste yaşamış ve ne yazık ki yediği bir bitkiden zehirlenip ölmüş. Kafamı karıştıran tarafı ise gitmeye istekli bu adam bile, dönmeyi düşünmüş ama nehir yükseldiğinden dönememiş. Şimdi diyorum, keşke dönseymiş de sorabilseymişim neden dönmek istediğini. Koşulların ağır olduğunu tahmin ediyorum ancak buradaki yaşamdan daha mı zordu? İşte bunları sabaha kadar düşünmüştüm ve gidebilen insanlar var, ben neden yapmayayım ki deyip çantamı hazırlamıştım. Ölüm beni korkutmuyordu ama bu adamın geri dönme isteği gerçekten kafamı bulandırmıştı. Daha çok bilgi edinmeliyim diye düşündüm ve dönüp tekrar araştırdığımda McCandless’in maceralarını anlatan Into The Wild adlı filmi ile karşılaştım. Filmi izlemeye karar verdim. Sonuçta yarın da gidebilirdim. Gerçeği öğrenebilirdim belki. Onun geri dönme isteğinin sebebini. Başladım filmi izlemeye bu saatte. ”Kariyer denen şey bir yirminci yüzyıl icadıdır ve ben bir kariyer istemiyorum.” sözleri tam da benim aklımdakilerdi ve bu adama hayran kalmıştım. Gitmeme nedenler ekleniyordu filmi izledikçe. Yolculuğun ölümle sonuçlanması korkutmamıştı beni. Hepimiz bir gün ölmeyecek miyiz? Nefret ederek yetmiş yıl yaşayacağıma burada, otuz kırk yaşlarında doğada huzur içinde ölmeyi yeğlerim. Belki orda açlıktan öleceğim veya bir hayvan saldırısı sonucunda, kim bilir? Fakat burada da bir arabanın altında ezilmeyeceğimim ya da kafama sürekli diktikleri alışveriş merkezlerinden bir beton parçası düşmeyeceğinin garantisini kim verebilir? Kimse! Bu nedenle gitgide kararım doğru diye seviniyordum. Ta ki filmin sonuna kadar. Oyuncunun günlüğe yazdığı bir cümle ile değişti her şey: “Mutluluk sadece paylaşıldığı zaman gerçektir.” Beynimden vurulmuş gibi hissediyorum şimdi. Gerçekten doğaya kavuşan bir insan başka bir insanın sıcaklığına özlem duyabilir miydi? Harika, şimdi kafam karmakarışık. Bir yandan neyini özleyeceğim diyorum buraların. Hem hayatım boyunca insanlardan kaçmak isteyen ben değil miydim? Ama az önce annemi ve babamı görünce de gözlerinden yaşlar süzülen de