onca duygunun yanında eşsiz renklerine aşık olmuşum ben sonbaharın. Zıtlıktan beraberliğe uzanan bir yolculukta yeşil, sarı, turuncu ve kahverenginin uyumu süslemiş ruhumun sade köşelerini. Bir duyu karmaşasına maruz kaldım resmi incelerken. Burnuma tarçın kokuları geldi ilk önce. Şöyle geniş bir daire çizip gitti yanımdan o eşsiz koku. Ben onu yolcu ederken karıştı zihnimde resimdeki turuncular ile. Kuru yaprakların sarısı ve tarçının kızıl rengi, palette dünyalar güzeli bir renk yarattı birlikte. Sonra içim ısındı aniden. Bir elimde hafif açık bir çay, diğer elimde hemen arka sokaktan aldığım kestanelerle oturur buldum kendimi o bankta. Solumdaki kadın hafiften ayağını sürüyerek, ezilen yaprakların çıtırtıları eşliğinde geçti gitti yanımdan. Ben bu manzaranın tadını çıkarırken ve aynı zamanda zihnimde karmançorman düşüncelerle boğuşurken bir damla düştü üstüme. Ve sonra bir tane daha. Kafamı kaldırdım ağır ağır. Yağmur atıştırmaya başlamıştı yine. Sabırsızlandım, hemen sağanağın başlamasını diledim içimden. Toprağın yağmurdan sonraki o tarifsiz kokusunun düşü heyecanlandırdı beni. Böylesine yükseklerde uçurdu beni bu basit ama hayranlık uyandırıcı resim. Kendimi bambaşka bir atmosferde buldum bilmeden. Anladım sonra, sonbaharın renkleriymiş ruhumun yegane ilacı. Kaynakça: Afremov, Leonid. Silence of the Fall. ÖZGÜRLÜĞÜN CİNSİYETİ Her insan başkalarının özgürlüğüne saygı duyduğu ölçüde özgürdür dersek eğer, bu özgürlüğü bile tam anlamıyla yaşayamadığımızı gösterir. Özgürlüğümüz başkalarını düşünmemiz gerektiğinin bilincini aşılar gibi. Peki, başkalarının özgürlüğüne saygı duymayıp üstüne bir de saygı bekleyen insanlara ne demeliyiz? Herkes birbirine saygı gösterse özgürlüğün diğer insanlara da bağlı oluşu gerçeği bu kadar rahatsız etmezdi belki. Saygı göstermeyenlerden bahsettim de, bu saygısızlığın içinde bir de cinsiyet ayrımı var elbette. Toplumdan topluma farklılık gösterse de, kadın erkek eşitsizliği hemen hemen her yerde görülebiliyor. Özgürlük de bu duruma dahil. Mesela kadının özgürlüğünün kısıtlandığı durumlar var erkekler tarafından, hatta bazen kadınlar kendilerini korumak için özgürlüklerinden bile vazgeçmek zorunda kalabilirler. Tıpkı Beyza gibi. En yakın arkadaşının kocasının saldırısı sonucunda cinayet işledi. Bu durumdan beş dakika öncesinde acaba hiç cinayet işleyeceği aklına gelir miydi? Belki de bu olaylar saniyeler ya da dakikalar içinde gerçekleşiyordur. Yani, bu kısacık zaman dilimleri bile insanın özgürlüğünü elinden alabilir. Paslı, soğuk demir parmaklıklar arasında olmak nasıl bir duygu diye bir an düşündüğümde, devam edemiyorum bu düşünceyi sürdürmeye çünkü güneşi, bulutları, gökyüzünü… daha bir çok şeyi görememek var işin ucunda. Hatta, sevdiğimiz insanları da göremeyiz. Peki, sevdiğimiz insanlar derken, şimdi bir erkeğe aşık olmuş bir kadını düşünelim. Her şey güzel gidiyor, kadın adama güveniyor, bu adamla birlikte oluyor çünkü adam gelecek vaat ediyor. Sonrasında da ansızın ortadan kayboluyor ve kadın öğreniyor ki dört aylık hamile. Dört aydan sonra farkına vardığı için bebeğini aldıramıyor da. Sonrasında bebek için aile ararken bulduğu gün bebeğin çok ağlaması tutuyor ve mahalledekiler duyacak diye anne bebeğinin ağzını kapatıyor ve bir bakmış bebeği ölmüş. Evlat katili olarak demir parmaklıklarının arasına hapsoluyor sonrasında. Daha nice hikayeler vardır o demir parmaklıklar arasında kalan mahkumları bir dinleme şansımız olsa, en çok da kadınları. Belki de bu şekilde kadınlarımızı dinlesek, saygı göstermeyi daha iyi öğrenebiliriz Yargılamadan dinlemeyi bile öğretir bize bu. Beyza’yı da dinlemeliyiz dört aylık hamile olduğunu öğrenen kadını da dinlemeliyiz.Bu kadınlarımızın daha ne suçları vardır kim bilir cinayetler, hırsızlıklar… Ama her bir kadının hikayesini tek tek dinlesek aslında çoğunun planlanmamış suçlar olduğunu hatta birileri için yapılan fedakarlıklar olduğunu bile görebiliriz belki de. Mesela hırsızlık yapmıştır çünkü çocuğu açtır. Cinayet işlemiştir çünkü o an canın derdine ya da namusunun derdine düşmüştür. Hayat her insan için zorlayıcı şartları içinde bulunduruyor ama sanki kadınlar için daha zor. Tüm bu durumları göz önünde bulundurduğumuzda daha da iyi anlıyor olmalıyız. Bunu kadın oluşumdan dolayı bu şekilde dile getirmiyorum elbette. Yaratılışımız bile erkeklere göre narin mesela. Narin, kırılgan, duygusal varlıklarız ama en çok da fedakar. Bazen işte özgürlüğümüzden bile fedakarlık edebiliyoruz bir şeylere yetebilmek bir şeylerden korunabilmek için. Kadın namusunu korumak için cinayet işleyecek kadar cesurken, bir o kadarda fedakar çocuklarının karnını doyurmak için. Bu hikayelerin bir de diğer yüzü var yalnız. Mesela hapishanede büyüyen çocuklar var. Onları düşününce insanın içi sızlıyor hakikaten. Çocuklar demişken, teknoloji gelişti çocuklar parklarda oynayamıyor, evde vakitlerini geçiriyorlar, anti sosyal oluyorlar diye dertlenirken hiç hapishanede olan çocukları düşünmüyoruz bile. Masumken özgürlüklerinin ellerinden alınışını ve bunun farkında bile olmayışlarını… Hiç arkadaş bile edinemiyorlardır belki de. İçlerinde hep bir eksiklik, hep bir sessizlik oluyordur mutlaka. Çocukluğunu yaşayamadan çocuk yaşta büyümek nedir görüyorlardır ama. Hayatın acımasız yönlerini bir şekilde hafızalarına kazıyorlardır o parmaklıklar arasında anlatılan anılardan, olaylardan, kavgalardan, geçimsizliklerden… Bu durumları sayması kolay aslında dışarıdan bakan biri için ama sandığımızdan bile daha kötü olduğuna eminim o durumun. Ne dizilerde gördüğümüze benzer, ne de hayal edebildiklerimize. Hayat gerçekten zor en çok da parmaklıklar ardındaki kadınlar için. O yüzden özgürlük en çok kadında zor. Melis BAYRAK KAYNAKÇA: TAN,Canan.Kelepçe.İstanbul.Doğan Kitapçılık,2016.Baskı. Hakan Emiroğlu 21201997 Ali Turan Görgü 23.12.2014 Benim Kokum Sadece bana özel bir şey mi bilmiyorum ama ben anların kokularını saklarım hep içime. Kokularını ve renklerini. Anların duygularını da hatırlarım. Bence yeryüzünde ismini “mutluluk”, “hüzün” ya da “huzur” koymadığımız, koyamadığımız tanıma ihtiyacı olan milyonlarca duygu var. Ne zaman değişik bir şeyler hissetsem aklıma gelir bu. Kendimi ifade etmeye ihtiyacım olduğundan tanımlar ararım. Bulamam. Çünkü yoklar. Bu her duygu aynı zamanda bir renktir benim için. Bazen de bir ses. Geçmişimdeki her anı bana anımsatacak bir şeyler var. Bu bazen kırmızı bir mutluluk bazen sağanak yağışlı bir hüzün bazen de mavi bir eski dost. Doğduğum şehirde havalar kasvetlidir hep. Ben kimsem aslında biraz da o şehirdendir. Bir duygum var mesela içimde telaş gibi biraz. Biraz da tedirginlik. Varlığıma bağlıyorum bu duyguyu. Henüz adı konmamış bir şey. Bahar gelir hani. Ama henüz başlangıcı. Kapıdadır ya, öyle.. Mutluluğundan, heyecanından umursamazsın soğuğu. İnce giyersin. Bir tişört, üzerine ince bir hırka. Güne güneşli ve güzel başlamışken kasvet çöker birden. Hava öyle bir hale gelir ki sanki söyleyecek bir şeyleri var da susuyor gibi. Dokunsan ağlayacak gibi. Ağlar da. Yağdırır yağmurunu.. O hava öyle olur ya işte ben o kokuyu da o duyguyu da bilirim hala. Saklarım. Huzur derim ona telaş derim, toprak kokusu derim. Karadeniz insanı çabuk parlak çabuk söner derler ya, sanırım bu yüzdendir. Ne zaman yağmur başlasa öyle bir havadan sonra ben hep yolunda olurum evimin. Kulağımda müziğim, burnumda toprağın kokusu. İçimde ders çalışmalıyım diyen liselinin telaşını aldırmayıp huzura odaklanan bir ben. Ne zaman söyleyecek bir şeyi olsa gökyüzünün ben bunları hatırlarım, o kokuyu, o telaşı, o huzuru. Dedim ya ben kimsem biraz da bu şehirdendir. Bu yüzden hep söyleyecek bir şeylerim var benim de. Bu yüzden bir parlar bir sönerim. Anlarla yetinmem insanların kokularını da hatırlarım. Unutmamak için düşünürüm bazen kokularını çaldığım insanları. Bazen öyle bir anda gelir ki koku; savunmasız yakalanırsın. Bazen ilk aşkın kokar, bazen çocukluğunun güzel bir anısı. İlk dostun eser, son aşkın. O kokuyu hatırlayamamak, unutmak kahreder beni. Çünkü koku yoksa yaşanmamıştır hiçbir şey. Koku giderse yaşanan her şey de onunla gider. Ben kimsem biraz da yaşadıklarımdandır. İstemem bu yüzden unutmak. Unutursam ben de yok olurum anılar gibi. Ama bilirim eğer unutmak istersem önce kokudan başlamalıyım. Birini, bir şeyi unutmak için önce kokusunu unutmalıyım… Siz bilmezsiniz benim çocukluğum yeşildir. Bazen kahverengiye çalar. Her yeşil evimi anımsatır bana. Unutmam. Hatırlarım, demiştim. Bahçesinde koştuğum, oyunlar oynadığım evimi. Yeşiller arasında rengarenk arkadaşlarım. Hırçınız, heyecanlıyız, koşuyoruz. Düşüyoruz. Ama kalkıyoruz. Kendi renklerimizin yanında hepimiz kahverengiyiz. Nasıl da güzeliz. Bazen de melodileri tutarım aklımda. Çocukken çok “sol” idim mesela. Büyüdükçe “do” ya yaklaştım. Bir keresinde dolu yağıyor ve cama muhteşem bir ahenkle çarpıyordu ve biz evde oturmuş portakal yiyorduk. Bu yüzden ne zaman cama bir şeyler tıkırdasa benim burnumda portakal kokusu. Yine bir gün unutamam. İlk aşkımdı. Gülüyordu. Kahkahaları dünyanın en güzel “la”sı idi. Çimlerde kahkahalar atıp otururken güneşe dönüktü benim yüzüm. Bir o yana bir bu yana gidişleriyle güneşimi bir açıyor bir kapıyordu. Ne zaman güneş gözüme gelse öyle ben aşkım, ben sevgiyim, ben mutluyum. İnanamazsın şu an her şey kokuyorum. Korku, özlem, huzur, telaş, toprak, çimen.. Aynı anda her şey kokuyorum. Tüm geçmişim, çocukluğum, geleceğim kokuyorum. İnanmazsın şu an yeşil, sarı, mor, mavi her rengim. Gökkuşağıyım. Dünya üzerindeki bütün melodilerim. İşte bunu unutmamalıyım.. ALLAH’A EMANET OL ‘’İki Gözüm Ayşe’’ Sabahattin Ali’nin büyük bir tutkuyla bağlı olduğu, zaman zaman nikâhına talip olduğu veyahut iyi bir koca bulması yönünde temkinlerde bulunduğu Ayşe Sıtkı İlhan’a yazdığı mektupları içeriyor. Mektuplarını okuyanlar bazen kendiyle çeliştiğini düşünebilir ama bana kalırsa Sabahattin Ali, mektuplarının anlattığına bakıp da düşünüleceği gibi değişken ve dengesiz bir ruh hali içinde değildir. Sanatçı olması dolayısıyla içinde çok çeşitli duygular barındırmaktadır ve etkin olması için bazen umutlu bazen umutsuz yanına izin verir. Kitabı okurken tek düşündüğüm, mektupların yazıldığı 1933-34 senelerine dönebilmekti. Eğer imkânım olsaydı o yıllara gidip Sabahattin Ali ile mektup arkadaşı olmak isterdim. Sık sık ziyaretine giderdim, sürekli gevezeliklerimle onu meşgul ederdim böylelikle bir nebze de olsa kendini rahatlamış hissederdi hatta belki de daha az yalnız hissederdi. Hem bana, Ayşe’ye yaptığı gibi nerdeyse yalvarmak durumunda da kalmazdı. O bir yazıyorsa ben üç yazardım, sayfalarca yazardım. Bu noktada Ayşe Sıtkı’yı ne kadar kıskandığımı ve ona ne kadar kızdığımı fark ettim. Eğer Sabahattin Ali’den böyle değerli mektuplar alsaydım, ben de ona yazsaydım ne olurdu, ne hissederdim diye düşünürdüm. Ne güzel olurdu kelimelerin içinde kaybolmak, heyecanlanmak, yazan kişinin duygu geçişlerini hissetmek, her kelimeden bir anlam ve duygu çıkartmak. Bu çıkarımlardan korkmak. Bir sonraki mektubu beklemek, gözleri yatırıp ıraklara. Beklenen mektup gelene kadar öncekileri tekrar tekrar okuyup ezberine almak… Zor eylemdir beklemek, bilinmeyene gitmek ve seni sürükleyeceği yeri öngörememek fakat yine de sabırla, inatla beklemek… Mektubun geldiği gün yazmaya başlardım hatta belki de mektup gelmeden. ‘’Sen yokken sana konuştum ben’’ demenin belki de en güzel yoludur mektup yazmak. ‘Ne zaman ulaşır eline, kaybolmaz değil mi?’ diye postane görevlisini darlardım. Mektubu aldığındaki tepkisini hayal ederim, okurken ki yüz ifadesini tahmin etmeye çalışırım. Bir insanı tanımanın en iyi yollarından biridir onun yazdığı mektupları okumak. Yazan kişi, yazdığı her satırda duygularını, yaşama ve insanlara bakışını, acılarını, sevinçlerini kalemiyle paylaşır. Bizler de gizli bir merakla izini süreriz yazarın ve duygularının. Sabahattin Ali kendi kimliğini yansıtmış mektuplarında. “Hatta daha ileri giderek diyeceğim ki içerisi benim kadar hayat dolu pek az insan vardır, fakat her şeyin fazlası gayri tabii neticeler verir. Ben o kadar çok, o kadar başka, o kadar çeşitli yaşamak istiyorum ki, bu arzu beni diğer yaşayanlardan ayırarak hayatımı, beni canımdan bezdiren hadiselerle dolduruyor ve ben yaşamamayı istiyorum, yani o kadar çok yaşamak istiyorum, hayatı o kadar seviyorum ki, asla az olmayan fakat daima engellere çarpan bu arzu beni ölümü dört gözle arayacak hallere düşürüyor.” O da mektuplarındaki pek çok satırda kendini anlatmaya çalışmış, anlaşılmayı umarak. Bu kadar yaşama sevinciyle dolu bir adamın küçücük bir hücrede günlerini geçirdiğini bilmek ve genç yaşında faili meçhul bir cinayete gitmesi, kalbime hüzün dolduruyor. Acaba hiç tahmin etmiş miydi bir gün bu mektuplarının, en özelinin herkes tarafından okunacağını? Sadece Ayşe’ye bahsetmek istediği yanlarından, korkularından herkesin haberinin olacağını? Bunlar merak ettiğim birçok sorulardan bazıları ve asla da cevap bulamayacağım. Yalnızlıktan bu kadar nefret eden bir adamın nasıl bir boşluğa düştüğünü görmek, yanına çaresizce yalnızca bir yoldaş arayışını görmek oldukça üzücüydü. Sabahattin Ali’ye bu kadar kuvvetle yoldaşlık yapma isteğim onunla çok derin empati kurmam yüzünden. Yazmak, konuşmak, aklından geçenleri sırasız anlatmanın verdiği rahatlama hissini biliyorum. Kaldığı ceza evinde iki özü Ayşe’sine der ki; ‘’Ama unutma, taş duvarlar arasındaki karanlığımın senden başka penceresi yok.’’ Bu satırlardaki yalnızlığın verdiği acıyı gördüm. Mektuplarında genelde hüzün hâkim olan Sabahattin Ali’ye faydam dokunsun isterdim. Benimle konuşmak onun meşgalesi olsun isterdim. Bütün arkadaşlarını neşelendirmeyi, cesaret vermeyi kendine görev edinen bu adamı da ben güldürmek, hayata karşı umut beslemesini ve elimden geldiğince yalnız hissetmemesini sağlamak isterdim. “Beni yalnız bırakmak, beni öldürmekle birdir. Yeryüzünde yalnız olmadığım benim her zaman kafama vurulmalıdır.” diyor mektupların birinde. Ben bu göreve talip olmak isterdim. Hem de seve seve. Bunları istememin sebebi sanılacağı gibi ona acımamdan ya da basit bir sempati yüzünden değil. Sanırım bu benim de en az onun kadar bir dost aramamdan kaynaklanıyor. Bu arkadaşlıktan oldukça zevk alacağımı biliyorum. Hatta belki de ömrümde en mutlu ve memnun olacağım zamanlar olacaktı bu mektuplaşma süresi. Acaba Ayşe Sıtkı farkında mıydı ne değerli anılar biriktirdiğinden? Ya da ben farkına varabiliyor muyum bu gibi güzel anları, kapıma geldiğinde? Yoksa gözlerimi kısıp başka arayışlar içine mi giriyorum? Doğa Tuna BİR ŞEYLER EKSİK Ne zamandan beri sokaklar fabrikadan çıkmış gibi tıpatıp insanlarla dolu? Sanıyorum 10 yıl öncesine kadar bu kadar aynı değildi herkes ya da ben küçüktüm farkında değildim. Emin olduğum bir şey varsa o da sosyal medya kullanımıyla bu “aynılığın” artmasıdır. Herkes her gün Instagram’da, Snapchat’te en az bir fotoğraf paylaşıyor; uyandığında, işine veya okuluna giderken yolda, yaşadığı “beğenilebilir” olaylarda, kitap okurken ve hatta araba kullanırken. Peki neden? Araştırmacılara göre paylaştığımız bir gönderi beğenildiğinde, ona yorum yapıldığında tatmin oluyoruz ve bu diğer bağımlılık yapan maddelerle aynı etkiyi göstererek bizi bu tatmin duygusuna bağımlı hale getiriyor. Bu yüzden daha çok tatmin olmak için daha çok gönderi paylaşıyoruz ve gönderilerimizin beğenilmesi için en “beğenilebilir” şekilde yaşamaya başlıyoruz. Bu bağımlılık bizi nasıl etkiliyor? Gönderilerimiz beğenildiğinde mutlu oluyoruz, tamam. Peki ya gönderilerimiz beğenilmediğinde? Eğer bu bir tür bağımlılıksa, beğeni alamadığımızda madde alamadığımızdaki gibi olmuyor muyuz? Biz biz olmaktan çıkıp sadece ona göre hareket ediyoruz. Kurabiyeye kafamızı o kadar takıyoruz, o kurabiyeyi yemeyi o kadar istiyoruz ki hayatımız kurabiyenin etrafında dönüyor sanıyoruz. Biraz silkelensek kendimize gelip onun sadece bir kurabiye olduğunu, hatta yesek bile belki sonrasında pişman olabileceğimizi göreceğiz. Beğenildiğimizde yaşadığımız mutluluk ne kadar sürüyor peki? İki saniye? Bir dakika? Sanıyorum ki beş dakikadan fazla değildir. Hemen sonrasında yeni beğenimizi istiyoruz, hep tekrar tekrar tekrar beğenilmek. Nereye kadar? Bunun bir sonu var mı? Eğer içinizde bir yerlerde durumun az da olsa farkında olan ve aslında bu durumdan hiç de hoşnut olmayan biri varsa, Doğa’da olduğu gibi delirmeden de sonlanabilir. Doğa, Doğa Tarihi’nin baş karakteri. Hayatını ne kadar beğeni alacağı üzerine kurmuş, adım atarken bile en çok beğeniyi nasıl alacağını düşünerek atıyor. Kendi zevklerine göre değil de başkalarının zevklerine göre yaşamaya öyle alışmış ki gerçekten sevdiğini sanıyor. Hep daha fazlasını istiyor; daha başarılı, daha güzel, daha zengin, daha fazla beğeni, daha fazla yorum… Sahip olduklarıyla yetinemiyor, bu yüzden hep mutsuz. Saniyelik mutluluklar yaşıyor sadece, insanların içinde iltifat aldığında veya herkesten çok beğenisi olduğunda. Geçmişiyle ilgili bir uyaranla karşılaşıyor sonra, mutsuzluğunun farkına varıyor, aslında sevmediği hayatı yaşadığını görüyor. Artık dönüşü yok, bu şekilde yaşamaya devam etmesi gerek, çünkü ondan beklenen bu. Yavaş yavaş deliriyor Doğa, kendisinden beklenenleri yapmaya çalışırken kendi olmaktan çıkıyor. Hepimiz az ya da çok birer Doğa’yız bence. Hepimiz sosyal medya kullanıyor, hepimiz bir şekilde “ben de varım” demek istiyoruz. Aslında tüm bunlar fark edilmek için değil mi? Kıyafetimizle, güzelliğimizle, vücut ölçülerimizle, saçlarımızla, dinlediğimiz müziklerle, gittiğimiz mekanlarla, sahip olduklarımızla fark yaratmaya, fark edilmeye, ilgi çekmeye, beğenilmeye çalışıyoruz. “Beğeni getiren” belli başlı kalıplar var, genelde herkes bu kalıplara sığmaya çalışıyor. Kimine büyük geliyor kimine küçük ama herkes bir şekilde o kalıba girmeye zorluyor kendini. Belli müzikler dinleniyor, sevilmese bile. Belli filmler izleniyor belki de nefret ede ede veya hiçbir şey anlamadan. Kitaplar okunuyor fotoğrafını internete koyabilmek, o fotoğrafın altına klişeleşmiş “çok romantik” ama yine anlaşılmamış sözler yazabilmek için. Modaya uymaya çalışırken fabrikadan çıkmış kola şişeleri gibi görünüyor herkes ama kimse durup düşünmüyor bile: “Bu bana yakışıyor mu?” veya “Ben bunu gerçekten sevdim mi?” diye. Başkaları için yaşar olduk, kendimizi tamamen unuttuk. Neden peki? Ne zaman başkalarının istek ve görüşleri kendimizinkilerin önüne geçti? Hakan Bıçakçı’nın Doğa Tarihi kitabını okuduğumda kendimi görmekten çok etrafımda çokça bulunan başkalarını gördüm, kalıplara uygun yaşayanları. Birlikte olduğu kadını ya da erkeği doğru düzgün tanımamasına rağmen zengin diye, yakışıklı diye, güzel diye birlikteliğini devam ettiren, insanlara içtenmiş gibi görünen ama içtenlikten bir o kadar uzak olan, sürekli bir şey kanıtlamak zorundaymış gibi davranan, “-mış gibi” yapan insanları gördüm. Kendilerine bile itiraf edemeseler de eksik bir şeyler olduğunun kanıtı bence bu. Bakıldığında her şey dört dörtlük, her şey tıkırında ama hep eksik bir şeyler var. Kimisinde sevgi, çoğunda özgüven. Bu “eksik” kişiler kendilerini beğenilerle tamamlamaya çalışıyor. Belli bir yerden sonra iş çığırından çıkıyor ve ipler o zaman kopuyor. Tabi ki hepimiz delirmeyeceğiz bu serüvenin sonunda, peki ne olacak? Buna verebilecek bir cevabım yok çünkü bilmiyorum ama umuyorum ki bu serüveni başladığımızdan daha eksik bitirmeyiz. Eda Tekin Farklı Olanın İzinde Daha önce kar nasıl yağar düşündünüz mü? Su buharının buz kristallerine dönüşmesi, hepsinin birleşerek binlerce farklı kar tanesini oluşturması.. Ben tüm bu bilimsel açıklamalardan ziyade karın saçlarıma Edward Scissorhands’in büyüleyici sanatı olarak yağdığına inanmak istiyorum.Böylece bizden farklı olanı görebilmek, anlayabilmek ve ardından kabul edebilmek kolaylaşıyor çünkü her farklılığın kendine has bir güzelliği olduğunun en iyi örneklerinden biridir buzdan heykeller yaparken küçük beyaz kristalleri havaya karıştırıp bir şehrin üzerine yağdırmak. Aynı pastel renklere, aynı yapılara sahip evlerin bulunduğu bir mahallede dışarıdan baktığımızda karanlık, soğuk, yabani hatta ürkütücü görünen bir evin bahçesinden bahsediyorum; sahibi tarafından güzelleştirilmiş çiçekli, yemyeşil ama dışarıdan bakanın göremeyeceği bir bahçe. Önyargıyla yaklaştığımız insanlardan bahsediyorum; şöyle bir baktığımız, iç dünyasının nasıl olduğunu görmediğimiz, içeride neler olup bittiği hakkında bir fikrimiz olmayan, bizden farklı insanlardan. Saklanamadan ya da gizlenme gereği duymadan farklılığını ortaya koyan, tüm bu sıradanlığın ve aynılığın içerisinde göze çarpan insanın sırf farklılığından dolayı uyumsuz ilan edilmesi, yabancı görülüp dışlanması toplulukların çoğunda maalesef hiç yabancı değil. Farklı olanı görmezden gelmek, varlığını yok saymak ya da onu doğanın bir sapkınlığı gibi görmek, onu itelemek, dışlamak ve sonunda kendi halinde yaşayacağı yapayalnız, izole bir hayata mecbur etmek yahut farklı olana ilk anda merakla yaklaşıp, bahçesinin güzelliğine hayran kalıp onu bir anda yüceltmek, koca bir tepenin zirvesine yerleştirip onun da bir insan olduğunu unutup tanrılaştırmak ve ilk hatasında birden, tıpkı yükseltildiği gibi, alaşağı etmek maalesef hiç adil de değil. Filmi her izleyişimde kendimi Edward’ın yerine koyar; uyumsuz, eksik, tamamlanmamış ve dünyaya ait olamamış hissederim; kendi iç dünyama kapanır, bahçemde sıkışırım. Kimsenin beni anlamadığı, istemediği bir dünyada yaşamak istemez, sanat eserleri üretemezdim. Benim düşüncemin aksine diğer insanlardan uzak, münzevi bir yaşam tarzı Edward’ın hayalgücünü besleyip, yaratıcılığını ve yeteneklerini dehasıyla birleştirdiğinde pek çok güzelliğin ya da sanat eserinin oluşmasını sağlar. Tabii bu güzellikleri görebilecek bir başkası yoktur çünkü onun kabul edilemeyen farklılığı bir tehlike, bir silah, yaklaşılmaması gereken yabancı bir madde ya da varlığı gereksiz, değersiz bir hiç olarak görülmektedir. Oysaki ellerini ağaçları budayarak, buzu yontarak heykeller yapmak için kullanırdı, onları keskin bir bıçak, bir silah olarak görmeden, böyle görmeyi tercih etmeden, güzelliği yeğlemekten. İnsanların bunu fark edebilmesini, ona ve sanatçı ruhuna değer vermesini çok isterdim. Edward’ın makas ellerini gerçek bir insan eline dönüştüremeden, Edward’ı tamamlayamadan ölen ama onu makas elleriyle, farklılığıyla güzel yapan mucidin ise icat ettiği makineler ve robotlarla izole bir dünyada yaşadığını düşündüğümde onu da farklı biri olarak görüyorum hatta bana tanrıyı anımsatıyor. Mekanik bir düzene, işleyişe sahip makineleriyle yaşamaktayken aklına kalbi olan bir robot yapmak geliyor ve Edward’ı yaratıyor, ona kitaplar okuyor; doğruyu ve yanlışı, görgü kurallarını öğretiyor ta ki bir gün gidene kadar. Sanki tanrı bir gün insanı yaratmış, her birine farklı bir özellik, bir güzellik katmış ve bir yönünü ‘’eksik’’ bırakmış, onu eğitmiş ve neler olacağını izlemek için gitmiş gibi. Sanırım insan bu yüzden bir arayışta. Tamamlanmak için, eksik kalmamak için aşık oluyor, düşünüyor, felsefe yapıyor, buluşlar ve sanat yapıyor, kendinden bir iz, bir parça bırakmak, hatırlanmak için çabalıyor. Tüm bu çabaların yarattıkları ise bizi ‘’tamamlanmış’’ yapıyor ya da bir başka deyişle bu arayışta bulduğumuz şey her ne ise içimizde var olan gizli bir mücevher, eksik olduğunu sandığımız, tüm farklılıklarımız. KAYNAKÇA Tim Burton, Denise Di Novi (Yapımcılar),Tim Burton (Yönetmen). (1990). Edward Scissorhands [Film]. ABD. Görseller Pinterest adlı siteden alınmıştır. BİR BEDENDEKİ BİRDEN ÇOK BEN - SPLIT(PARÇALANMIŞ) İnsanı, dünya üzerindeki diğer türlerden ayıran en temel özellik gelişmiş düşünme kapasitesi ve ilkel içgüdülerine söz geçirebilmesini sağlayan ve sınırsız yaratıcılığa olanak tanıyan üst düzey beynidir. Bu sebeple evrim süreci, bizi gezegenimizin baskın türü haline getirmiştir. Bu bilgi herkes tarafından bilinen ve kabul edilen bir gerçek olmakla birlikte aslında eksik olarak nitelendirilebilir. İnsan, her zaman zekasıyla ve üstün düşünme kabiliyetiyle ön plana çıkmıştır fakat kimse bu gelişmiş beynin tabiri caizse yan etkileri olabileceğini düşünmemiştir. 2016 yapımı Split (Parçalanmış) filmi bu yan etkilerden biri olan çoklu kişilik bozukluğunu çok farklı bir biçimde konu edinmiş ve de tam anlamıyla hakkını vermiştir. Çoklu kişilik bozukluğu denen psikolojik hastalık, kişinin birden fazla benliğe sahip olduğu bir durumdur. Kişinin beyninde barındırdığı farklı benlikler kelimenin tam anlamıyla bir bedeni paylaşan birden fazla insan olarak nitelendirilebilir. Söz konusu film, bu hastalıktan muzdarip, yirmi üç farklı kişiliği olan ve tedavi gören bir kişinin beyninin yirmi dördüncü kişiliği yaratmasının hikayesidir. Filmdeki en önemli vurgulardan biri beynimizin aslında bedenimizi bile değiştirebilecek kadar kudretli olduğuna yapılan göndermedir. Öyle ki, eğer ufak bir kız bu hastalığa yakalanırsa ve kendini uzun boylu kaslı bir adam olduğuna empoze ederse bu ufak kızın, kafasında yarattığı bu adamın fiziksel özelliklerine bir nebze erişmesi mümkündür. Filmin asıl sorduğu sorulardan biri de hastalık olarak nitelendirilen bu durumun bir bozukluk mu yoksa zihinsel bir gelişim olduğu mu? Aslında insan olduğu kişiden çok olduğuna inandığı kişi değil midir? Filmin başrol oyuncusu James McAvoy, adeta tek kişilik bir resital, bir sinema şöleni sunmuştur. Tek bir oyuncunun yirmi dört farklı karaktere can vermesini izlemek en azından benim açımdan muazzam bir serüvendi. Söz konusu oyuncunun mimikleri ve jestleri, canlandırdığı farklı kişiliklerde bile istisnasız ve hatasız çeşitlilik gösteriyor. Oyunculuk, izleyeni avcunun içine alıyor ve gerilim, korku, hüzün gibi birçok ağır duyguyu istediği anda izleyenin içine işleyebiliyor. McAvoy, ne kadar kaliteli bir oyuncu olduğunu bu filmde adeta böbürlenircesine gösteriyor ve oyunculuk denen mesleğin; güzel bir yüz ve iyi bir fizikten çok daha fazlası olduğunu, bu işin büyük bir yetenek ve çabanın ürünü olması gerektiğini adeta dünyaya ders verircesine anlatıyor. Filmden sonra aklınızda bu kişinin size bir ekran vasıtasıyla aktardığı duygular ve sizi sevk ettiği düşünceler kalıyor. Film; insanda korku, gerilim, mutluluk, çaresizlik, hüzün gibi birçok duyguyu en azından bana başarıyla yaşattı. Bu duyguların yanında film aynı zamanda insanı varoluşsal sorgulara da itiyor. Acaba inandığımız her şey yanlış ve hastalıklı olarak nitelendirdiğimiz durumlar aslında normal olan mı? Aslında normal dediklerimiz toplum tarafından korkular sebebiyle dayatılan ve de rutinden uzaklaşmama yolu olarak benimsenen kabuklar değiller midir? Bu film, izleyicisini bir anlık da olsa bu soruları sormaya zorluyor. Ne kadar rahatsız edici olsa da doğruyu değil de gerçeği bulmak için sınırların zorlanması ve insanın kendisiyle çatışması gereklidir. İyi bir senaryo, üst düzey bir oyuncu ve ortalama bir yönetmen olan M. Night Syamalan ile sinema perdesine geçmiş ve benim gibi bir sinema delisini etkilemeyi fazlasıyla başarmış bu film herkesin izlemesi gereken bir yapıt. Beğenebilirsiniz ya da nefret edebilirsiniz fakat en azından su gibi akan ve benim açımdan son on yılın en iyi performansı olan oyunculuğa saygı duymadan geçebileceğinizi pek sanmıyorum. Kaynakça , M.Night, director. Split. Universal Pictures, 2017. Mertcan Özkan 21702428 Sinan Rodoslu TUR-102 Yağmur Küpelikılıç ÇEKİLMEZ KILANLAR Bugün geriye kalan hayatınızın ilk günü, ne yapacaksınız? Cevap oldukça basit aslında, klasik hayat döngümüzden sıyrılmalı ve “gerçekten ne istiyorum?” sorusunu cevaplamalıyız üstteki soru yerine. Tabii sorunun belli olması cevabının o kadar da kolay olduğunu düşündürmesin, ne istediğimizi ya da ne istediğimizi düşünürken ne kadar gerçekçi, ne kadar samimiyiz ya da ne kadar emek gösteriyoruz bu istediklerimiz konusunda? Bulunduğumuz konumda ve zamanda, şimdiki zamanı ne kadar değerlendirebiliyoruz? İstediklerimiz/istemediklerimiz uğruna çabalamadığımız her an sonunda bizi pişmanlık bekliyor olmalı. Bu düşüncelerle izlediğim film “American Beauty” yani Lester Burnham ve ailesinin mutsuz hikâyesi. Filmin senaristi, uçan bir poşetten esinlendiğini söylüyor filmin hikâyesini. Filmde de bir sahnede kullanılan bu poşet, aslında dünyada öylece savrulup giden hayatları seyircinin gözlerine sokuyor. Ailesine, çevresine, iş arkadaşlarına, okul arkadaşlarına göre yaşanan hayatlardan oluşan bir aile Burnham ailesi. Sıradanmış gibi görünen bu insanlar aslında yalanlarla dolu bir hayata yön vermeye çalışmaktadırlar. Hiçbiri yaşadıkları, ait oldukları çevreye karşı dürüst değildir; her şeye, herkese yalanlar biçip o Amerikan’ın özenilen, özendirilen hayat tarzına uyum sağlamak istiyorlardır. Bir takım olaylar sonucunda Lester eski sıkıcı, istemediği iş hayatını bırakıp kendine vakit ayırmaya başlar. İşte bu noktada ‘yeni hayat’ mantığı ortaya çıkar Lester için. Fakat bu yeni hayat kaslı bir vücut, spor bir arabayla adeta eski Amerikan hayatının bir diğer özendirilen kopyasıdır. Yani aslında klasik ‘bugün geriye kalan hayatınızın ilk günü’ mantığı tamamen hayatından sıkılan kişiyi hayatının bir başka kopyasına, ya da tasarlanmış başka bir üst modele taşımayı tanımlıyor. Kişilerin istekleri de, hayalleri de kendilerine ait değil. Bu düşüncelerle kendi hayallerimi süzüyordum içten içe, kendi hayallerime sahip olamayacaksam ne önemi vardı ki bir şeyler için çabalamanın? Yaşıyorum yaşamasına; yemek yiyor, uyuyor, bir iş sahibi olmak için okula gidiyorum. Çoğunlukla benim almadığım kararlarla oluşan bir çevrede, bir hayatı yaşıyorum. İçimden geldiği gibi değil, insanoğlu olarak benim ürettiğim şeylerin, benim ürettiğim kavramlarla hayalimi oluşturmasını izleyerek yaşıyorum. Ne bir ötem var gidecek, ne de yuvam sığınacak. Hiçbir kapı nihâi kurtuluş olarak görünmüyor insana. Bu yedi milyarlık, betonlarla ve makinelerle bezeli dünyayı tanrı değil, biz yarattık. Hayallerimizin de üst sınırını biz belirledik. İnsanoğlu olarak hiçbir zaman dünya üzerinde durduğumuz noktayı beğenmeyecek, hep bir adım ötesini hayal edeceğiz. Ancak o adımı attığımızda, az önce hayalini kurduğumuz noktayı da beğenmeyecek, bir sonraki hayalin peşine düşeceğiz. Öyle ki, insan hiçbir zaman vazgeçmez daha fazlasını istemekten. Bu aldatmaca niye öyleyse? Ne için koşturup durur insan hiçbir zaman bitmeyecek bir şeyin peşinden? Belki birçokları fark etmiştir, geldikleri noktada bir ötenin olmadığını; memnun davranmaktan başka neleri vardır ki fark etseler de? Böyle bir umutsuzluk dünyasında çırpınmanın ve mutlu olmanın bir yolu var mıdır, insan delirir mi yoksa rol yaparak? İşte bütün bunları düşünürken akla gelen tek şey: ne yaparsan yap, nereye gidersen git, ne hayal edersen, hayalini gerçekleştirmenin neresinde olursan ol; hiçbir şey düzelmeyecektir ve boşuna savaştığımızı fark ettiğimizde, yeni araba, yeni ev, daha çok para uğruna ömrümüzü geçirdiğimizde fark edeceğimiz pişmanlık hiçbir şeyin düzelmeyeceği fikrinden daha korkunçtur. İşte bu kasvetli, sınırlı dünyanın uçuşan poşetleri olarak yapabileceğimiz tek şey güzel arkadaşlıklar kurup en sevdiğimiz renkten olan poşetin gökyüzünde dansını izlemek olacaktır. Bugün geriye kalan hayatımın ilk günü olabilir, fark etmez. MAZLUMUN DEĞİL MAĞDURUN DİLİ Dışlanan, horlanan, haksızlığa uğrayan insanların hayatlarını ortaya döken eserler hayatım boyunca ilgimi çekti. Özellikle de bu hayatları duygu sömürüsüne başvurmadan anlatmayı başarmak üzerinde çok düşündüm. Hayatın dışına itilen insanların dili edebiyata nasıl yansır? Onları mağdur eden hayat nasıl olur da melodrama dönüştürülmeden anlatılır? Bu sorular zihnimin bir köşesinde varlığını hep sürdürdü. İşte bu yüzden Nurdan Gürbilek’in denemelerinden oluşan Mağdurun Dili’ ni okuduğumda bir hazine bulmuş gibi sevindim çünkü neredeyse bütün sorularımın cevaplarını bulmuştum. Sahi, mağdurun dili nasıl olmalıydı ki hem insanın hor görülmüşlüğünü anlatsın hem de bunu yaparken melodrama başvurmasın? Gürbilek Mağdurun Dili’ nde hem Türkiye hem de Dünya edebiyatından verdiği örneklerle bu sorunun cevabını veriyor. Kendi tabiriyle “mazlumluk anlatısı” kurmadan, mağduru anlatmayı başaran edebiyatlara odaklanıyor. “ Kırık ve ıstırap dolu malzemeyi nasıl anlatmalı? Acıya kayıtsız kalmadan ama onu aptalca da ele vermeden nasıl anlatmalı?“ Mağdurun Dili’ nde beni en çok etkileyen deneme bu soruyla başlıyor. Gürbilek burada acının anlatılabilirliğini ,başta Tutunamayanlar olmak üzere, Oğuz Atay üzerinden sorguluyor. Doğrusu ben de Tutunamayanlar’ ı ilk okuduğumda, Oğuz Atay’ın kolayca melodrama dönüşebilecek bir konudan ironi malzemeleri çıkarmasına hayran kalmıştım. Sonuçta ortada bir insanın intiharı ve arkasında kalanların bu intiharın akabinde kendi hayatlarındaki marazlarla yüzleşmemeleri vardı. Ama Atay bir şekilde bu anlatıyı melodrama dönüştürmeden anlatmayı başarmıştı. Bunu o zaman nasıl yaptığını anlamamıştım ama sonra Mağdurun Dili’ ni okuduğumda anladım. Meğerse Atay trajediyi anlatmanın bir yolu olarak oyunu görüyormuş. Daha sonra Selim Işık’ı ve Turgut Özben’i bir daha düşündüm. Sahiden ,tam da Gürbilek’in anlattığı gibi, kitapta onlar birer homo ludens ( oyun oynayan insan ) olarak tasvir ediliyorlardı. Yarattıkları dünya kurmacaydı. Kederlerini oyunbazlıkla anlatıyorlar, sanki sahnedelermiş gibi yaşıyorlardı. Sonuçta Oğuz Atay’da trajedinin ağlaklığı mizahla, ironiyle kırılıyor. Onda mağdurun dili mazlumun diline dönüşmüyor. Dostoyevski neredeyse bütün romanlarında dışlanmış, aşağılanmış olmanın nasıl bir his olduğunu anlatır. Hatta bu his iflah olmayan bir irine dönüşür ve karakterlerin hayatları boyunca akar durur. Bu yüzden de Gürbilek’in mağdurun dilini anlatmak için Dostoyevski karakterlerini seçmesi boşuna değil. “Bu nasıl bir şölen sofrasıydı, bu nasıl bir öncesiz sonrasız bayramdı ki çocukluğundan beri hep el edildiği halde bir türlü koşup katılamamış, sofrada yer kalmamıştı.” Gürbilek’in Dostoyeski üzerinden horlanmanın acısını anlattığı bölüm bu sözlerle başlıyor. Sonrasında anlıyoruz ki mağdurun dili en çok da horlanmanın acısı ile birleştiğinde zehre dönüşüyormuş. Gürbilek burada “insanlık şöleninden kovulanlar” metaforunu kullanıyor. Özellikle de Dostoyevski’nin romanlarında kovulmuşları edilgen mağdurlar olarak değil; hınçlı, öfkeli figürler olarak gösterdiğini anlatıyor. Daha sonra, Yeraltından Notlar’ ı düşündüğümde Gürbilek’in ne kadar haklı olduğunu anladım. Orada yeraltı adamı şölene davet edilmeyince nasıl da deliriyor, hınçla doluyordu. Adam horlanmışlığının acısını kendisini rezil etmek pahasına şöleni yerle bir etmek isteyerek çıkarmaya çalışıyordu. İşte tam da burası Dostoyevski’nin mağdurun dilini edilgen bir dil olmaktan kurtardığı yer. Mağdura hınç, öfke, ortalığı ayağa kaldırma gücü veriyor. Böylelikle mağdur mazlum olmaktan çıkıyor, dile geliyor. İlk başta da sorduğum gibi, mağdurun dili nasıl olmalı ki hem insanın hor görülmüşlüğünü anlatsın hem de bunu yaparken melodrama başvurmasın? Mağdurun Dili’ ni okuduktan sonra artık bu soruya cevap verebiliyorum. Acı melodramdan uzakta ancak mizah yoluyla anlatılabilir. Yaşanan acıyı bayağılaştırmayan ama üzerindeki kara bulutları da dağıtan bir mizahla bu mümkün. Sonra, hor görülmüşlük edilgen bir mağdurlukla değil; tam aksine saldırgan ve de bir o kadar hınç dolu başkaldıran bir figürle anlatılabilir. Kısacası, mazlumun değil mağdurun dilini yaratmak tüm amacımız. Ezgi Büşra Bilgin TEŞEKKÜRLER; AMA BEN ALMAYAYIM Ne kadar anlamamakta inatçı olsam da şu aralar bir konu sürekli aklımı kurcalıyor. Yani tamam, beynim çalışıyor, haliyle Alzheimer olma riskim azalıyor ama yine de bir cevap bulsam iyi olurdu, malum sürekli aynı konu üzerine düşünmekten başıma ağrılar girdi, soldan, soldan vuruyorlar resmen. Okumayanlar için belirteyim, bu ağrılarımın kaynağı, Paulo Coelho’nun yazdığı Aldatmak isimli eseri ve Linda isimli karakteridir. Aklıma takılan konu ise Linda’nın sonsuzluk anlayışının doğruluk derecesi bir yere kadar. Sürekli düşünüp duruyorum ama bir insanın sonsuz yaşam olgusuna bu kadar takıntılı olmasını bir türlü anlayamıyorum. Asıl komik kısım ise onu haklı bulmam. Hani, ortaokul zamanlarımızda kimya dersinin başlangıcı olarak simyacıları ve onların temel arayışlarını öğrenmemiz ile birlikte bizim de işin içine girdiğimiz bu felsefenin cevabını bana sorarsanız, Paulo Coelho dile getirmiş, getirebildiği kadar. Her şeyi sevgiye bağlamış ama hani şu sözde gösterime sunduğumuz tarzda olan sevgi değil de, gerçek sevgiye bağlamış kendince. Haklılığı su götürmez bir gerçek olsa da, gerçek sevgi öyle kolay kolay elde edebileceğimiz veyahut elde etmiş olsak bile elde ettiğimizin farkına varabileceğimiz bir sevgi türü değil aynı zamanda. Peki, o halde, ben neden bu kadar düşünüyorum bu konu hakkında sizce? Aslında üstüne düştüğüm nokta gerçek sevginin varlığının hayatımda olmasını istemem değil kesinlikle. Hatta özellikle de olmamasını tercih ederim en azından bir 10 yıl için. Çünkü gerçek sevgimin bağlı olduğu insanın bu kadar erken çıkması, hayatta yaşamak istediklerimi ne kadar yapabileceğim konusuna ciddi bir kısıtlama getirir. Evet, belki sonsuza kadar sürer olayı gerçekliğini koruyabilir bu tarz bir sevgi için ama yine de o sonsuzluğun şu an içinde bulunduğumuz boyut için fiziksel olarak mümkün olduğunu hala daha düşünmüyorum. O zaman gerçek sevginin peşinde koşturmak ise bana mantıklı gelmiyor bu şekilde düşününce. Çünkü hayatımı dolu dolu yaşamak istediğimi çok fazla arkadaşıma belirttim ve bu yaşamın bir anlığına da olsa sonsuzluk ile birleşeceği düşüncesi cazip gelmedi değil. Ama bu tarz bir sevginin yanında getirdiği fedakârlıkları da kabul etmek gerekir ki, benim bu kadar düşünmeme sebep olan da bu, aslında. Kendimi hazır hissetmiyorum bu tarz bir sorumluluğa, haliyle olabildiğince ertelemeye çalışıyorum bu başlangıcı. Evet, eğer böyle bir şeyi hayatıma katarsam, bu bir başlangıç olacak benim için. Yeni bir dönem olacak, hiç bitmeyen bir bahara benzeyecek her şekliyle. Her bahar mevsimi yanında bir mucize getirir derler. Ama o mucize gelirken yanında fırtınaları da getirir, hayatın alt üst olmasına sebep olur bu fırtınalar ve canlı çıkıp çıkmayacağımız bile belli değil işin ucunda. Benim de bu hiç bitmeyen baharı kabul etmeme sebebim tam olarak bu. Sonsuza kadar sürecek bir baharın getirdiği mucizeleri isteyebilirim ama aynı zamanda gelecek fırtınalardan da ürküyorum fazlasıyla. O yüzden de geciktirmeye çalışıyorum kendimce bu sonsuzluğu. Elbette, bir gün kabul edeceğim bu baharı, o kadar da ruhsuz değilim arkadaşlar, ama kendimi elimden geldiğince hazırlamaya çalışıyorum, beni her şekilde yüzüstü yapıştıracak gerçek sevgi olgusuna. Yine de çok kayıp vermem diye umuyorum bu fırtınada, kendimi korumaya çalışmak için. Kim bilir, belki de baştan teslim olursam daha iyi olur benim için ama yine de bir 10 yıl için, teşekkür edeyim, ben almayayım, demeye devam edeceğim. KAYNAKÇA Coelho, Paulo. Aldatmak, Can Yayınları: İstanbul, 2014. Derya ErkanBir Kadın, Bir Karınca ve Bir Hayal Ne yazık ki hem dünyada hem de bizim ülkemizde şiddet, birçok alanda ve çoğu anda varlığını yüzümüze çarpıyor. Otobüse bindiğimizde şöförün sinirini nasıl kornadan çıkardığına, kimi canilerin yolda yürüyen hayvanlara nasıl tekme attığına maalesef hepimiz şahit oluyoruz, şahit olmak zorunda kalıyoruz. Çünkü insanlık olarak öyle bir haldeyiz ki kimsenin kimseye tahammülü kalmamış bana sorarsanız. Öfke kontrolümüz yok. Eğer mavi kabloyu kesmezseniz bir dakika yirmi dokuz saniye sonra patlayacak olan bombalar gibi geçiriyoruz günlerimizi. Tabii traﬁkte önüne geçen arabaya sinirlenen, zararsız masum bir kediyi tekmeleyen insan, aynı evin içinde yaşadığı ailesine kim bilir neler yapıyordur diye düşünmemek elde değil. Düşünelim de zaten ve biz bilelim artık. Bilelim, öğrenelim ve lütfen engelleyelim. Artık bu ülkede hiçbir kadının ya da hiçbir çocuğun, sinirlerine hakim olmayı bile beceremeyen, psikolojisi bozulmuş bir maktul yüzünden canı acımasın, ruhu acımasın. Artık teknolojinin bu kadar geliştiği, bilimin bu kadar ilerlediği bir yüzyılda medeniyet ve insanlık da biraz ilerlesin. Lütfen. Ural Nadir Nasıl Korunabilirdik?: Şiddete Uğrayan Kadınlar ve Çocuklar kitabında benim fazlasıyla gözden kaçırdığım bir şeyi fark ettirdi bana. Şiddet gören bir kadın, bir kere şiddet görüyor, canı bir kere yanıyor değil. Çok ciddi bir süreç. Uzun bir süreç. Çünkü bizim kadınımız hep susmuş, katlanmış. Ya çocuklarımın babası demiş susmuş, ya kendi babası da zaten farklı değilmiş susmuş, kimse sahip çıkmamış yine susmuş. Bizim kadınımız hep ama hep susmuş. Sesini çıkarmaya çalıştığında da kimse onu duymamış. Hiçbirimiz o sessiz çığlığı işitememişiz. Bu sizin de içinizi acıtıyordur umarım. Çünkü benim günlerdir aklımdan çıkmıyor. Yaşadıkları o kadar ağır ki o insanların. Hangi vicdan bir insanı ayaklarından bağlayıp asarak döver? Bir varlık nasıl bu kadar insanlıktan çıkabilir aklım almıyor. Umarım hiçbir zaman da almaz çünkü eğer bir gün benim aklım ve ruhum bunu kabul ederse, o gün ben inandığım bütün değerlerimi kaybetmiş olurum. Kadınlar, çocuklar hatta hiçbir canlı bu şiddete maruz kalmak zorunda değil. Ama kaçmak zorunda da değil. İnsanlık olarak kadın ya da erkek olarak değil “homo sapiens” olarak şiddet kelimesini, şiddetin varlığını unutmalıyız. Nasıl hiçbir çocuk dünyaya nefret nedir, şiddet nedir bilerek gelmiyorsa bunu biz onlara öğretmemeliyiz, göstermemeliyiz. Bu kötülüğü onlara ve onlardan sonraki nesillere neden yapıyoruz ki? Maalesef ki çok yakın zamanda karşılaştık üç yaşındaki bir çocuğa karşı yapılan cinsel şiddet ve istismar olayına. Kim bilir kaçıncı görüşümüz. Ama gerçekten son olmalı. Bu lafta kalmamalı. Evet hepimizin içi acıdı bu durumda, ama bir şeyler yapmamız gerekmez mi artık? Mesela ne yapabiliriz biliyor musunuz? Kız-erkek algısından uzaklaşabiliriz. Kızınız olmuş ya da oğlunuz olmuş medeni bir insan olmadıktan sonra ne önemi var? O yüzden erkek çocuklarımızın eline o hakimiyet gücünü vermeyelim. Mesela artık cinsel ilişkilere hak gözüyle bakmasınlar ki kadınlarımız da görev gözüyle bakmak zorunda kalmasınlar. Bu cinsel şiddete dönüşmesin. Eğitelim artık kendimizi. Kitapta konuşulan kadınlardan biri röportaj sırasında şöyle bir cümle kuruyor: “(…) gelinliğinizle gittiniz, kefenle gelin algısı var” (225) Bu algıyı değiştirebilmenin tek bir yolu var: eğitim. Ülkenin en ufak noktasına kadar ulaşıp insanlara, hiç kimsenin istemediği bir yerde durmak zorunda olmadığını, sevmediği birine katlanmak, onlarla zorla birlikte olmak zorunda olmadığını anlatalım. Bu yüzden de çocuklardan başlayalım. Anlatalım onlara, kimsenin onlara dokunamayacağını anlatalım, onların da kimseye dokunamayacağını anlatalım, buna hakları olmadığını, evet zaman zaman çok sinirlenebileceklerini ama kendilerini sakinleştirmeleri gerektiğini anlatalım, öğretelim ve örnek olalım. Bunu yapalım istiyorum çünkü benim hayalim insanların kaldırımda yürürken karıncaları ezmemek için önlerine baktığı bir dünyada yaşamak. Belki bu size bir ütopya gibi gelmiştir ama bunun için çabalamaya değmez mi? Bu yüzden kadın ya da erkek, çocuk ya da yetişkin diye ayırt etmeden, ezilmiş, baskılanmış, zorlanmış ve bunları yaşamaya devam eden kim varsa ulaşabildiğimiz kadarına ulaşıp onların sesi olmayı deneyelim. Umarım bu bir gün bütün insanlığımızın hayali olur. Çünkü o gün biz vicdanımızın sesini yeniden duyabilmiş oluruz. Kaynakça Nadir, Ural."Nasıl Korunabilirdik?": Şiddete Uğrayan Kadınlar ve Çocuklar. İstanbul: İletişim Yayınları, 2017. Baskı.İrem Balıkçıoğlu 21302088 TURK 101-52 BİR ŞEHİR İKİ YAŞAM TARZI Şu yirmi yıllık hayatım boyunca, boş zamanlarımı ve tatillerimi genellikle gezerek değerlendirmeye özen gösteririm. 2014 yılı Kurban Bayramı tatilindeki rotam Almanya’nın başkenti Berlin oldu. Ailem ve ben bu dört günlük kısa tatili Berlin‘de geçirmeyi uygun gördük. Berlin’in tarihi yapısı ve farklı kültürü ve en önemlisi Alman’ların 2. Dünya Savaşı’ndan sonra nasıl bir ilerleme gösterdikleri karşısında hayran kaldım. Berlin’e gittiğimiz tarihler şans eseri Berlin Duvarı’nın yıkılışının yirmi beşinci yıl dönümü ve Oktober Fest’e denk geldi. Her 3 Ekim günü, Berlin halkı Doğu ve Batı Almanya’nın ikiye böldüğü Berlin’in tekrardan birleşmesini kutlar. Berlin’in en işlek caddesi trafiğe kapanır ve panayır kurulur. Konserler verilir, yiyecek stantlarından insanlar meşhur Alman birası ve domuz sosislisini alıp hep birlikte bu günü kutlar. Gezimizin ilk gününde bu panayır alanına gitmeyi tercih ettik. Panayır alanına gitme kararımızın nedeni, her milletten insanlar ile hoş vakit geçirebileceğimizi düşündük. Panayır alanında iken her ırktan insanın bir arada eğlendiğini, vakit geçirdiğini gözlemledim. Barış kavramının anlamını bir kez daha bu panayır alanındaki insanların ilişkilerine şahit olarak buldum. Gezimizin diğer günlerinde, müzeler, restoranlar, alışveriş caddeleri ve en önemlisi Berlin Duvarı’nı gezip görmeyi tercih ettik. Berlin’in sokaklarında gezerken savaşın hala izlerini görebiliyorsunuz. İşte bu durum gezerken insanın nefesini kesiyor. Dünya Savaşları’ndan ikisine de katılan bir ülkenin başkenti olan Berlin ziyaretçilerine güzel zaman geçirmelerini sağlıyor. Şehir diğer Avrupa şehirlerine göre tarihini savaşlar nedeniyle koruyamamış. Fakat Alman teknolojisi ve sanayisi sayesinde şehir modern bir şekilde hızla 1 İrem Balıkçıoğlu 21302088 TURK 101-52 ilerlemiş ve günümüzde de dünyanın en gelişmiş ülkelerinden birini başkenti olmaya devam etmektedir. Berlin’de ilk gezi durağımız duvar oldu. Berlin duvarı 2. Dünya Savaşı’ndan sonra Doğu Almanya vatandaşlarının Batı Almanya’ya geçişlerini engellemek amacıyla 13 Ağustos 1961 yılında yapımına başlanmış ve duvar 46 kilometre uzunluğundadır. Duvar, 9 Kasım 1981 yılında tam olarak yıkılmıştır. Duvarın üzerindeki karikatürler, sloganlar ve resimleri gördüğümde içimden geçirdiğim şey, Doğu Almanya’nın komünist rejim himayesi altına uzun bir süre kalmış olduğu ve aynı şehirde farklı rejimlerle yönetilen bir toplumun ne kadar zor zamanlardan geçtiği oldu. Kimi aileler duvar nedeniyle parçalanmış kimi insanlar duvar nedeniyle işlerini, mallarını ve mülklerini kaybetmişlerdir. Hatta Doğu Almanya himayesindeki Berlin vatandaşlarının özgürlükleri ellerinden alınmış, hayatlarını tek düze halinde yaşamaya zorlanılmışlar. Berlin Duvarı’nın geçiş kapısı olan Checkpoint Charlie’yi gezerken, belirli zaman aralıklarıyla çekilen fotoğrafların sergilendiğini fark ettim. Fotoğraflardan birkaçını incelerken, duvardan tırmanırken vurulan onlarca insanın fotoğraflarını gördüğümde içim cız etti. Ölmeyi bile göze alarak sadece bir tuğla yığının üstüne atlamayı bu kadar istemeleri gerçekten çok dokunaklı. Berlin’i gezerken bir diğer beni etkileyen konu, İkinci Dünya Savaşı’nda Nazi Almanya’sı oldu. Müzelerde 2. Dünya Savaşı sırasındaki Yahudi toplama kamplarının fotoğraflarını, maketlerini hatta video kliplerini gördükçe gerçekten kendimi korku filmindeymiş gibi hissettim. O zamanlarda Avrupa’da yaşayan bir Yahudi olmak istemezdim. Toplama kamplarında bulunan Toplama kamplarında bulunan insanların künyelerini inceleme fırsatı buldum. Kısacası, 2. Dünya Savaşı Almanya’sında Yahudilere karşı yapılan zulme Berlin’de gidilen çoğu müzede şahit olabilirsiniz. 2 İrem Balıkçıoğlu 21302088 TURK 101-52 Almanya’nın başkenti olan Berlin, doğası, insanları kültürel yapısıyla beni ve ailemi çok etkiledi. Her iki Dünya Savaşını da kaybeden Almanya’nın bu kadar kısa sürede ayağa kalkmasına gezdiğimiz yerlerde şahit olma fırsatını yakaladık. Ailem ile beraber geçirdiğim bu tatilde çok güzel anılara sahip oldum. Berlin’i her zaman güzel hatırlayacağım. 3 Büşra ÇARHOĞLU ETİKETLERLE YAŞAMAKDilimizin söylediğini çoğu zaman kulağımız duymaz. Ötekileştirmek, yok saymak, kalp kırmak... Birbirlerine uzak olarak düşündüğümüz bu kavramlar ne kadar da birbirine bağlı, ne kadar da iç içeler. Bazen öyle anlar yaşarız ki, en büyük keşkelerimiz hep o zaman dilimlerinde doğar. Geçen gün iki arkadaşım, ne tuhaftır ki arkadaşlarım olmadığına karar verdiğim gün, Şanlıurfalı olduğum için Kürt oluşumu acı bir damga gibi yüzüme basıverdi. Neden kendi değer yargılarımıza göre diğerlerini eleştiririz? Neden bir insanın karakterini oluşturan değer yargıları ve inançlarıyken bu kavramlar bizi tatmin etmeyince ya da, bizimle ayrı düşünce birbirimizi acımasızca ötekileştiririz? Beni üzen etiketlenmek değil de bunca yıldır tanıdığım bu iki insanın bu şekilde insanları kategorize ediyor olması oldu. Evet. Ben Türk’üm! Babam Türk! Dedem Türk! Ama bu benim soyumun Kürt, Arap hatta ve hatta Ermeni olabileceği olasılığını değiştirmiyor, keza Kürt olduğu için herhangi bir kimsenin bu şekilde damgalanması beni rahatsız ediyor. Urfa’ya ilk kez tek başıma gittiğimde 12 yaşındaydım. Memleketimi keşfe çıkacağım gün, eniştem hiçbir şey yemememi, akşam herkesi bir araya toplayıp ziyafet vereceğini tembihlemişti. Sakatat ürünlerini asla ağzına sürmeyen ben, köhne bir sokakta gizli gizli ciğer kebabı yemiştim. O gün yediğim ciğer keşfe aç tarafımı uyandırdığı için mi, yoksa ilk defa kendi başıma herhangi bir engele takılmadan doyasıya gezerken kokusuyla beni cezbettiği için midir bilinmez, hala tadı damağımda. Her geldiğimde mutlaka buraya geleceğim diye kendime söz vermiştim ancak ne yazık ki ertesi sene gittiğimde yerini bulamamıştım. Ayrıca beni etiketleyen arkadaşlarımın ayıla bayıla herkese anlattıkları bilekliğimi ki bilinenin aksine o sıradan bir bileklik değil Şahmeran, tam da o gün Şanlıurfa'dan almıştım. Her şehrin kendine özgü bir sesi var derler ya hani, bölge geneli gibi değil Şanlıurfa. Orada çocuklar okullarına rahatça gidiyor, keklikler özgürce uçuyor. Buna karşın Güneydoğu Anadolu Bölgesi’nin genelindeki huzursuzluk ve endişe Şanlıurfa halkında da var. Hepsi Diyarbakır:Herkesin Bildiği Kimsenin Bilmediği isimli Mehmet Atlı’ya ait olan bu eser, adıyla beni listedeki onlarca kitap arasından sadece adıyla -ya da arkadaşlarımla olan diyaloğumdan dolayı- beni en çok cezbeden kitap oldu. Güneydoğu Anadolu Bölgesi’ndeki tüm şehirler bana göre etnik yapıları ve hikayeleri yönünden ülkenin batısındaki illere nazaran daha çeşitli olan şehirlerdir. Şanlıurfa, Diyarbakır, Gaziantep, Mardin…. Bu şehirleri saymaya başlayınca insanların aklına ilk gelenler şehirlerin yöresel yemekleri, gezilecek görülecek yerleri hatta ve hatta o bölgelerde çekilen filmlerken kimse bu şehirlerin kaotik yapısını, etnik kökenlerini ve yöresel yaşamlarını düşünmüyor. Örneğin; Mardin deyince gözümüzde ilk canlanan Telkari adı verilen takıları ve görkemli taş evleriyken, Telkari’nin tarihini araştırmak aklımıza gelmez ya da taş evlerinin ne amaçla yapıldığını önemsemeyiz. Okuduğum bu “Memleket Kitabı’nda” Diyarbakır ile ilgili bütün sembolleri hatta Dicle Nehri’nde yaşayan balık türlerini ve şehrin balıkçılık tarihini öğrendim. Bir başka örnek olarak; Peygamberler Şehri olarak bilinen memleketimin sembolü olan Balıklıgöl’ü ve hikayesini bugün Türkiye’de yaşayan herkes doğru veya yanlış bir şekilde bilir. İşte tam da gölün olduğu yerde hikayeye göre “Kulna ya naru kuni berden ve selamen” yani; “Ey Ateş! Serin ve selametli ol” denmiş ateşe atılacak olan İbrahim peygamber için kor ateşe… Bu söz üzerine kor ateş, meydana gelme görevi olan yakma eylemini gerçekleştirememiş de bir avuç suya dönüşüvermiş… Benim gibi şehirlerin sembollerini değil de bu sembollerin gerçek hikayelerini merak eden insanlar için yazılmış olduğunu düşündüğüm bu kitabı okurken, hiç gitmediğim bu şehrin yer yer sesini duydum. Orada yaşayan insanların tarih boyunca ne şekilde etiketlendiğini hissetmek beni hüzünlendirirken, Mehmet Atlı’nın Diyarbakir’ı, Diyarbekir yahut Amed yapanın bu sesler ve bu etiketlemeler olduğunu hatırlatması, bana şehrin aslında tam olarak yazılamayıp, yaşanır olduğunu gösterdi. İşte tam da bu sebepten ötürü Diyarbakır’ın veya Şanlıurfa’nın ‘Kürt Şehri’ olduğunu söyleyerek genellemek, bu şehirlere ‘Ermeni Şehri’, ‘Türk Şehri’ ya da ‘İngiliz Şehri’ demekten farksız. Güneydoğu Anadolu Bölgesi’ndeki şehirlerimizin kendi sesi değil çok sesli koroları var. O bölgede yaşayan insanları dinsel-etnik kimlikleriyle ötekileştiremeyiz, ötekileştirmemeliyiz. Bu sınırları yaratan düşünce yapısı değişmedikçe, birbirimizi eleştirmeden önce bin düşünüp bir söylemedikçe, farklı değer yargılarına ve inançlara saygı duymaya başlamadıkça, günümüzdeki bu kaotik ortamın daha da insanları yıpratacağını düşünüyorum. İhtiyacımız olan farklılıkların harmonisi ve anlayıştan doğan barış. Belki de birgün hiç beklemediğimiz bir şekilde insanlar kendi küçük dünyalarından kaçar, bir anda bütün olaylar değişir, kor ateşlerine güvenen ‘Nemrutlar’ kendileri mağlup olur, her yere huzur gelir. Olamaz mı, olabilir.Irmak Türköz İmkânsız’a Meydan Okuyanlar Orijinal ismi “Avengers” yani intikamcılar olan bir seriyi, hangi yetenekli çevirmen “Yenilmezler” diye çevirmiş bilmiyorum ama bana kalırsa en güçlü kahramanlar bile yenilebilir. Hatta en çok da kahramanlar yenilir, ama her şeye rağmen ayağa kalkıp uğrunda savaştıkları şeyden vazgeçmezler. Bence, bir kahramanı kahraman yapan da budur. Bana kalırsa, Demir Adam, Kaptan Amerika, Hulk, Thor; hepsinin farklı süper güçleri olsa da ortak yanları insanları korumak değil, asla pes etmemek. Onları çok güçlü ya da aşırı zeki olmaları insanüstü yapmıyor, asla yılmamak insanüstü yapıyor. Mesela, Demir Adam’ın yarattığı çok zeki ve öğrenme yeteneği olan robot her şeyi bir felakete sürükledi. Muhtemelen Demir Adam onu kimsenin yenemeyeceği kadar mükemmel yapmış olduğunu biliyordu, ama buna rağmen ona meydan okumaktan vazgeçmedi. İmkansız’a meydan okudu. Ölüme ne kadar yaklaşsa da, ayaklarının üstünde durdu. Bence, herkesin ihtiyacı olan da bu. İmkansız diye bir şeyin varlığını kabul etmemek. Küçükken, imkansıza inanmadığımı söylerdim ve insanlar bana ‘ne kadar harika bir düşünce, asla bu fikrinden vazgeçme!’ derdi, ama böyle söyleseler bile benim dışımda nerdeyse kimse böyle düşünmüyordu, çünkü pes etmek çok daha kolaydı. Büyümemle birlikte imkansıza inancım arttı, dolayısıyla kendime olan güvenim azaldı. Eğer doğa üstü güçlerim olsaydı çok daha farklı olurdu çünkü, bir süper kahramana kimse söz geçiremez, onu süper yapan diğer insanların ‘imkânsız’ dedikleri yeteneklerdir. En büyük korkularınızla karşılaştığınızda, onu yenebilecek gücünüz olmasıdır süper olmak. Hulk gibi kontrolden çıktığınızda bile içinizdeki yeşil devle savaşmak ve onu kontrolünüze alabilmektir süper olmak. İnsanlara ilham kaynağı olabilirsiniz; onlara büyüdüklerinde, küçükken imkânsıza ne kadar karşı olduklarını hatırlatabilirsiniz. İşte bu yönüyle Yenilmezler takımı benim için güzel kurgulanmış bir filmdeki kahramanlardan ibaret değil, aslında gerçek hayatımda da birer kahramanlar. Elbetteki New York meydanında yürürken uzaylı istilası sırasında üstüme çöken bir binadan kimse beni kurtaramayacak gerçek dünyada. Ya da, kimse kelimenin gerçek anlamıyla beni tanımadan benim için hayatını tehlikeye atmayacak Kaptan Amerika gibi. Ama bana bina daha düşmeden önce kaçabileceğim konusunda umut verecek kahramanlar. Çünkü, bana imkânsız diye bir Irmak Türköz şeyin olmadığını hatırlatacaklar, kendime güvenmemi sağlayacaklar aynı küçükken her şeyin bir şekilde mümkün olduğuna inandığım gibi. İşte bu yüzden var olmalarını diliyorum süper kahramanların. Sadece filmlerde değil, gerçek hayatta da. Demir Adam kadar zeki, Hulk kadar güçlü ya da Kaptan Amerika kadar onurlu olmaları gerekmez süper kahramanların. Bana kalırsa, çok nadir olsa da, kahramanlar sadece hikâyelerde değil, bizim dünyamızda var olabilir. Pes etmeden yaşama tutunan insanlar aslında bizim dünyamızdaki kahramanlar; kolayca pes etmeden savaşan, dünyaya ve kendilerine inançlarını kaybetmeyen kişiler. Sadece imkânsıza inanmamaları yeterli. Diğer insanların karamsarlığına göğüs gererek, önyargıları kırabilen kişiler kahramandır. Kimseyi bir doğal afetten ya da uzaylı saldırısından kurtarmalarına gerek yok. Herkese umut için ilham verebilecek kadar inançlı olmaları yeter. Mesela öfke kontrolü problemi olan bir insan Hulk karakterinden ilham alarak sinirlerini kontrol etmeyi öğrenebilir, ya da bir asker binlerce kişinin öldüğü bir savaştan sonra Kaptan Amerika’dan ilham alarak hayatını yeniden kurabilir. Bence her insanın biraz ilham ve umuda ihtiyacı var karamsarlığını atabilmesi için. Her dünyanın bir kahramana ihtiyacı var. Eğer uzaylı istilası gibi bir sorun yoksa, kimsenin süper güçlere ihtiyacı yok. Bir gün her insan kahraman olduğunda, işte o zaman düşmanlarımızı yenmiş olacağız. Soluk Mavi Nokta ‘’Sonsuza dek mutlu bir şekilde cahil kalamazdık.’’ (Carl Sagan, 1994) Karanlık, ama yıldızlı bir gecede gökyüzünü seyrettiniz mi hiç? Şanslıysanız dolgun ve parlak bir Ay’ın hüküm sürdüğü, birbiri ardına göz kırpan yıldızların oluşturduğu, baktıkça sizi daha da içine çeken derin bir manzara… Uzunca bir süre boyunca gözleyen yeterince dikkatli bir gözlemciyseniz, zaman geçtikçe bu cisimlerin az da olsa hareket ettiklerini de fark etmişsinizdir. Kim bilir, kayan bir yıldıza bile tanık olmuşsunuzdur belki. Ne hissetiniz peki, neydi aklınızdan geçen ilk düşünceler? Büyük bir hayranlığın eşlik ettiği özel olma duygusu olabilir. Sanki bizim için gökyüzüne sıra sıra dizilmiş bu parlak cisimler, bize bir şeyler anlatmak istiyor olmalı, değil mi? Siz ne düşündünüz bilmiyorum, ama yüzlerce yıl önce insanlar tam olarak böyle düşünüyordu. Bu düşünceden yola çıkarak her kültür onlara değişik anlamlar yükledi. Kimileri için felaket habercisiydi yıldızlar, kimileri içinse efsanelerdeki kahramanların gökyüzünde bıraktığı işaretlerdi. Kimileriyse Ay ve yıldızların karanlık geceleri aydınlatması için onlara bahşedilmiş birer lütuf olduğunu düşündü. Kendileri için yaratılmış olduğunu düşündükleri tek şey, gökyüzündeki cisimler de değildi. Engin denizler, dağlar bucaklar; bin bir çeşit bitki, hayvanlar… Tüm gördükleri, kendileriyle anlam buluyordu sanki. İnsanlar olmadan, hepsinin birer hiç olduğunu düşündüler. Ne kadar da bencilce bir yaklaşım. Oysa ki, denklemden insan çıkarıldığında ne Dünya’nın ne de evrenin bundan hiç de etkilenmeyeceği, hatta bunun Dünya üzerinde yaşayan diğer yaşam formları adına çok daha hayırlı olacağı gün gibi ortada. Belli ki, gezegenimizdeki tüm varlıkların bizden bağımsız olduğu ve aksine bizim onlara muhtaç olduğumuz düşüncesi , içlerinde anlamsız bir egoizm barındıran eski insanlarının kabullenemeyeceği kadar küçük düşündürücüydü. İnsanlığın var oluşundan beri geçerli olan yaygın inanış, tüm varlıkların insana hizmet etme amacıyla koyulmuş olduğu bir ‘Tanrı bahçesinde’ yaşıyor olduğumuzdu. Bundan da öte, Dünya’nın evrenin merkezi olduğu, Güneş’in ve diğer gezegenlerin de bizim etrafımızda döndüğü gibi delice düşüncelere sahiptik! Tanrı’nın biricik evlatları olan bizler, her şeyin anlamı olarak elbette ki merkezde olacaktık, bizler özeldik. Ya da en azından, öyle hissetmek istedik. ‘Pale Blue Dot’ (laopiniondeunapersonamas.blogspot.com) Kendini her yönden özel hisseden, bir zamanlar kendini evrenin merkezine koyan insanlık, Voyager 1 uzay sondası tarafından 6 milyar kilometre öteden çekilen bu fotoğrafla ilk defa bu kadar uzaktan kendine dönüp baktı. Evrenin muazzam boyutları düşünüldüğünde, 6 milyar kilometre bu skalada şaşırtıcı derecede kısa bir mesafe. Buna rağmen, insanın varlığı şöyle dursun, gezegenimizin varlığına dair tek kanıt, bu fotoğraftaki bir küçük pikselden ibaret. Tüm insanlık tarihi; şatafatlı krallıklar, epik savaşlar, trajediler, keşifler… Hepsinin gerçekleştiği yer, kumsaldaki bir kum tanesinden pek de farkı olmayan bu küçük, Soluk Mavi Nokta. Bizlerse bu noktada yaşayan binlerce canlı türünden yalnızca biriyiz. Uçsuz bucaksız evrende, sayısız galaksi kümelerinden birinin içindeki bir galaksinin milyarlarca yıldızından birinin yörüngesinde dönen bir gezegenin yerlileriyiz. Böylesine bir evrende bu kadar küçükken, kendi ‘büyük’ hayatlarımızda karşılaştığımız olaylar ve sorunlar ne kadar da önemsiz görünüyor değil mi? Fakat bence, böyle bir farkındalığın yarattığı en büyük etki, içindeki ben merkezcilikten kurtulduktan sonra insanın içinde doğan merak duygusudur. Eğer gerçekten de önemli olacaksa insan, sorduğu sorular kadar önemlidir. Evrendeki yerimizi özel kılacak bir şey varsa eğer, bu onu sorgulayabiliyor oluşumuzdur bana göre. Hayır, gözlemlediğimiz yıldızların orada oluşunun, bize mesaj vermesiyle uzaktan yakından ilgisi yok. Hatta, biz gözlemlediğimiz sırada bazıları orada bile değil aslında, yalnızca ışıkları hala bize ulaşmakta. Ve hayır, evren bizim için yaratılmadı ve merkezinde falan da değiliz. Büyük olasılıkla, bizim için benzersiz olan Dünya’mız da evrende tek değil canlı bulundurma konusunda, ki bu bizim de yalnız olmadığımız anlamına gelir. Aynı zamanda o kadar da önemli ya da özel olmadığımız da. Ama tüm bunların farkına varmamız, cehaletten emin adımlarla uzaklaştığımızın da göstergesidir: ‘’…bilgi, cehaletten daha tercih edilir bir şeydir. Sert gerçeğe sarılmak, moral veren bir masaldan çok daha iyidir. Kozmik bir amacın özlemini çekiyorsak, o halde bize yaraşır bir hedef bulalım kendimize.’’ (Carl Sagan, 1994) - Aysu Ece Sarıcaoğlu Kaynakça: Sagan, Carl. Soluk Mavi Nokta. Çev., Süha Sertabiboğlu. İstanbul: Ayrıntı Yayınları, 2017. Ekin Baltacı Beyaz Fonda Ekin Pek fark edilmese de yapması en zor şeylerden biri kendi içimize bakabilmektir. Beyaz Fonda Alp’i ilk gördüğümde de beni durduran bu olmuştu. Alp’in kendi içine bakışı öyle açık, neredeyse çıplak diyebileceğim kadar, resmedilmişti ki beni adeta çekip içine aldı. Bir yandan Alp’in kendi içine bakışı çok kolay görünüyordu, bir yandan da asla kendi içine tam dönemiyor gibiydi. Çünkü ne kadar başka insanlara kendimizi tanıdığımızı söylesek de bu kendini tanıma asla tamamlanamayan, daha doğrusu sürekli devam eden bir süreç ve her an kendimizi şaşırtmaya hazır biçimde değişip gelişiyoruz. Belki de bu kadar günlük ancak bir o kadar da derin bir konuyu ele alması hapsetmişti beni resmin önüne. Bu konuda yalnız olmadığımı görünce kalbime ne kadar ılıklık yayılsa da bu resmin tüyler ürpertici yanı da beni duygulara boğmuştu. Yalnızca kişinin kendi içine bakışı değil, toplum karşısında istemsizce takındığı maskenin de birlikte resmedilmesi beni etkileyen bir diğer özellikti. Çünkü o an ben de kendi maskemi takmış, içime bakabilmenin bir yolunu arıyordum. Alp’in buğulu maskesinin ne kadar gözler önünde olduğunu görünce kendimi korumasız hissettim bir an. Evet, Alp’in maskesi net değildi ama bakıldığında sezilebiliyordu. Bu demek ki aynı şekilde benim maskem de hissedilebiliyordu ve maskemin altına sakladığım çıplak kişiliğim sandığım kadar güvende değildi. İçime yayılan bu ortada kalmışlık duygusu gizlice okuduğum yasaklı bir kitabın bulunması gibiydi. Dik bir yokuştan aşağı kendimi bıraktığımda yüreğimin adeta uçup nefesimin kesildiği, soğuk soğuk terler döktüğüm bir an. Tüm bu duygularımın, Alp’in bulanıklığıyla özdeşleştiğini de işte tam o an fark ettim. Tüm bu derin duyguların yanı sıra çok daha geniş bir konu ele alınabilir Beyaz Fonda Alp’te: Alp’in erkek olup, feminen olarak yansıtılması. Bu durumun fiziksel koşullarındansa dolaylı sonuçları ilgimi çekti. Feminenlik maskülenlik tartışması değil de kişinin nasıl olması gerektiği, nasıl olduğu ve nasıl olabileceği ortaya atılmış gibiydi. Çünkü çoğumuz Alp kelimesini duyduğunda bir kalıp içerisinde düşünürüz. Tam da bu sebepten dolayı Beyaz Fonda Alp odanın içindeki diğer sanat eserlerini, sosyal ortamı yararak beni içine alabildi. Bu nasıl olunmalı konusunun bir isme karşı genel ön yargılardan tutun da kendi kendinize yarattığınız sınırlara kadar her şeyi kapsayabildiğini fark ettim. Alp’in adının değil de maskesinin ortaya attığı nasıl olunmalı sorusunun ön planda olması ve bu sorunun cevabı yalnızca Alp’e bakan kişilerin kafalarında, hepsi de birbirine özgün şekilde, belirmesi sayesinde. Beyaz Fonda Alp’e bakan herkesin somut olarak algıladığı soruysa nasıl olunduğu. Ne kadar hepimiz Alp’i aynı şekilde görmesek de somut olarak Alp orada, kompozisyonun içinde kendi yerini bulmuş bir şekilde duruyordu. Ona bakan kişilerin aklındaki nasıl olunmalı soruları algılayışımızdaki özgünlüğü yaratıyordu zaten. İlk iki sorunun kişinin kendi duygularıyla harmanlanması sonucu da nasıl olunabilir sorusu ortaya çıkıyordu. Sanırım cevabı en belirsiz, hatta en olmayan soru da buydu. İlginçtir ki bu sorular bana bir kısır döngü gibi gelmişti çünkü kendi içime bakışımın Alp ile yaşadığım bu deneyimin sonunda değişmesi bile nasıl olunabilir sorusuna birçok farklı cevap yaratmıştı. O gün o odada Beyaz Fonda Alp’in önünde ne kadar durduğumu bilmiyorum ancak kalbimi duygu denizine sokup aklımı soru okyanusuna daldırmıştı. Kendi içime dönüp bakabilmekten başlayıp kendi maskemi, diğer maskeleri yorumlayışım ve yine kendi içime dönüp kendimi dışardan yargılayışıma kadar birçok farklı ve derin noktayı bana gösterdi. Alp’i izlediğim sürenin sonunda geriye dönüp bakınca fark ettim ki o aslında Alp değil, önüne geçip içine giren herkesti. Kaynakça Ceylan, Taner. Beyaz Fonda Alp. 2006. Yağlıboya. İstanbul Modern. İstanbul. Ege Cenk Köknaroğlu 21402170 TURK 101-9 Başak Berna Cordan 23 Kasım 2015 TOPLUMSAL MUTLULUK Tekdüze bir hayat sürüyoruz. Yaşadığımız her gün aslında bir öncekinin aynısı. Her gün aynı sokaklarda yürüyerek, aynı vasıtaları kullanarak gitmek mecburiyetinde olduğumuz yerlere gidiyor, aynı insanları görüyor ve yaşananlara aynı tepkileri veriyoruz. Düşünmekten öyle vazgeçmişiz ki, birer robot misali sürdürüyoruz hayatımızı; sorgulamadan okula, işe gidiyor ve eve dönüyoruz. Bu yoğun hayat tahammül sınırlarımızı düşürmüş olacak ki, aynı şehirde yaşadığımız ve benzer hayatlar paylaştığımız insanlar bize sadece boş bir kalabalık gibi görünüyor. Hatta öyle ki bu tanımadığımız insanlar bize hayatı dar ediyor. Kaçan her dolu otobüs, yürüyemediğimiz her kalabalık sokak, trafik yüzünden sıkışmış her cadde bizi onlardan soğutmaya devam ediyor. Fakat unuttuğumuz şey şu ki, aslında biz de bir başkası için o kalabalığın bir parçasıyız, yalnızca yer kaplayan fazladan bir kişi. Aslında çok büyük bir ortak noktamız var hepsiyle, insanız. Hepimiz aynı şeyler için debelenip duruyoruz, farklı amaçlar için aynı yolları seçiyoruz ve bu yüzden her şeyi paylaşabilmeliyiz, bizi daha iyi anlayabilecek kimse yok bizden başka. Dünya hepimizin, yaşayacak başka yerimiz yok. Burası yedi milyar insanın yuvası ve hepimize yetecek kadar büyük. Bu konunun aklıma nereden geldiğini düşünüyor olabilirsiniz. Geçenlerde, Thai Hayat Sigortası şirketinin yaptığı reklamla karşılaştım. Reklamda başrolde oynayan adam yolda yürürken tezgâhını taşımaya çalışan bir kadının yardımına koşuyor, yemek yerken yanına gelen köpeğe kendi yemeğini veriyor ve eğitim için paraya ihtiyacı olduğunu belirten küçük bir kıza cebindeki tüm parayı veriyordu. Durup düşündüm, artık kimse reklamdaki adam gibi başkasının hayatını kolaylaştıracak, onları gülümsetecek, rahatlatacak en ufak bir teşebbüste bile bulunmuyordu. Böyle insanlara çok ender rastlayabiliyoruz. Oysa yapabileceğimiz en basit şey bu. Bir sabah, erken saatlerde otobüste uyuklayan, halinden memnun olmayan, mutsuz ve yorgun görünen bir yabancıya tebessümü çok görmeyerek başlayabiliriz. Sadece gülümseyerek bile karşıdaki insanın o gününün kolay geçmesini sağlayabiliriz. Bunun için fazladan hiçbir çaba sarf etmemize gerek yok. Bunu başarabilmek için ise önce düşünmeliyiz. Fiillerimizin sebebi ne, neyi neden yapıyoruz. Benliğimizin farkında olarak, yaşadığımız hayatı anlamlandırabilirsek eğer kafamızı başka tarafa çevirerek, göz temasından kaçınmak yerine diğer insanlarla iletişime geçebiliriz. Her davranışımızın bir amacı var. Planladığımız hayata ulaşmak için her gün uğraşıyoruz, elimizden geleni yapıyoruz. Aslında hepsi tek bir şeye ulaşmak için, mutluluk. Göreli bir kavram mutluluk. Herkes için farklı bir şey ifade ediyor olabilir. Şimdi verebileceğim en temel örnek bir ev, araba, iyi bir iş ve mutlu bir evlilik. En basit tanım bu, insanlar buna ulaşmak için okuyor, çalışıyor, kendine yetebilmek için her gün yataktan kalkacak kuvveti buluyor kendinde. Mutluluğun bu olduğuna hepimiz nasıl şartlandık bilmiyorum ama ben bahsettiğim bu reklamı seyrettikten sonra aslında mutluluğun çok daha basit ve kolay ulaşılabilir bir şey olduğuna kanaat getirdim. Mutluluk aslında ufak bir şeker verdiğin çocuğun gözünde parlayan ışık, elindeki torbaları taşımaya yardım ettiğin yaşlı teyzenin dudağındaki tebessüm. Aslında hayat şimdi yaşadığımız ve hayat dediğimiz şeyden çok daha kolay. Başkalarının yaşamını kolaylaştırmak da öyle. Kenarından tutacağımız her iş, düzelteceğimiz her ufak bozukluk hem bizim hayatımızı hem de tanımadığımız onlarca insanın hayatını kolaylaştıracak. Bu yüzden çevremizden bu kadar kopuk olmak ve iletişimden kaçınmak yerine iyiliğimizin değeceği, yardım edebileceğimiz herkesin yanında durmayı öğrenmeliyiz. Ufak bir dokunuşla her şey değişebilir ve bu yalnızca bizim elimizde olabilir. İnsanlardan iyiliğimizi esirgememeli ve paylaşabileceğimiz her şeyi paylaşmalıyız. Ancak bu sayede gerçek mutluluğu bulabilir ve etrafımıza yayabiliriz. KAYNAKÇA Thailifechannel. (2014, Nisan 3). Unsung Hero. (Video dosyası). https://www.youtube.com/watch?v=uaWA2GbcnJU adresinden elde edilmiştir. The Wolf of Wall Street film afişi, Moviemezzanine.com. Yağız Küçükturan KÖLESİ OLMAMAK Bireyler, insanlık tarihinin başından beri yemek, giyim, barınma gibi temel yaşamsal ihtiyaçlarını karşılamak için etkileşim halindedirler. Bu etkileşim eski çağlarda ilkel bir biçimde kimse birbirinden karşılık beklemeden, saf bir yardımlaşma halinde gerçekleşmekteydi. İnsanlık geliştikçe bireyler hangi materyale ne kadar ihtiyaçları olduğunu daha iyi kavramaya başladılar ve kendilerince cisimlere değerler biçtiler. Bu değerler çevresinde birbirleriyle takas adı verilen alışverişlere başladılar. Bu alışverişlerde zamanında belki de domates, domatesin günümüzdeki değerinden çok daha yüksek bir değerde olan eşyalarla takas edilmekteydi. İnsanlık birkaç adım daha ilerledikten sonra Lidya adı verilen bir topluluk para adında bir kağıt parçası ortaya attılar ve bu kağıt parçasının artık takas yerine kullanılacağını söylediler. Domatesin değerini artık üç para olacaktı ve bundan sonra beş para değeri olan başka bir materyalle takas edilemeyecekti. Bu kağıt parçası o kadar güçlüydü ki ekonomide yüzyıllar boyu süren bir değişimin ardından dünyaya hükmetmeye başladı. Tüm kontrol bu kağıt parçasına geçti, onun gücü karşısında insanlar, hükümetler, toplumlar boyun eğmeye başladılar. Para adı verilen bu kağıt parçası bir anda insanlık için tehlike arz eden bir zehir haline geldi. Şu anda dünya üzerinde bulunan en güçlü materyal paradır. Para birey ve toplumları kontrol edip onları yönlendirme gücüne sahiptir. Bireyleri beyinlerinde arzuladıkları ihtiyaçların, lükslerin ve hayallerin açığa çıkmasından yararlanarak kontrol eden bu güç, bireylerin kontrolünü eline aldıktan sonra kolay bir şekilde bireyler arasında yayılarak neredeyse tüm toplumu etkileyebilir. İnsanlar parayla elde edebileceklerini düşündükçe para onlar için daha değerli hale geldi ve kimi insanların ahlaki değerlerini bile üstüne çıkan bir değer düzeyine ulaştı. Miras için ailesine zarar vermeye çalışan insanlar, yaşlı insanların saflığını kullanarak onları çeşitli yollarla kandırmaya çalışan dolandırıcılar ve arkadaşına olan borcunu ödemeden ortadan kaybolan insanlar gibi örnekler paranın bireyler üzerinde oluşturduğu etkinin ortaya çıkardığı sonuçlardan birkaçıydı. İşte bireyler arasındaki bu örnekler git gide arttığı zaman, para toplumun kontrolünü de eline almaya başlar. Bu zehir topluma yayıldığı zaman ise artık kurtuluş yoktur ve para uğruna varlığını sürdüren bir ülke haline gelinmiştir. Ve asıl tehlikeli olan durum ise bu ülkenin diğer ülkeleri parasal çıkarları uğruna kullanmaya çalışmaya başlamasıdır. Ülkeler arası bu durum ise paranın gücünün tüm dünyaya yayılmasına sebep olmuştur. İnsanların gözü sadece parayı görmeye başladıktan sonra bireylerin birbirlerine karşı hissettikleri sevgi ve saygı, ekonomik çıkar ilişkisine dönüşür. Kimi insanlar da vardır ki yokluk içinden parayı bulduktan sonra geldikleri yeri unutmazlar, yokluk içindeki başka insanlara yardım ederler ve o kadar para içinde bile dünya üzerinde o kağıt parçasından çok daha önemli şeyler olduğunun farkına varırlar. İşte bu insanlar paranın kontrolü altına girmez, onu kontrol ederler ve iyilik yapmak adına kullanırlar. The Wolf of Wall Street film sahnesi, Business.linkedin.com. Tarihin bir noktasında ortaya çıkıp dünyanın kontrolünü ele geçiren bu kağıt parçası, bireyleri ve toplumları etkisi altına alarak onlara dünya üzerinde asıl önemli olan değerlerin neler olduğunu unutturmaktadır. İnsanlar para kazanmak uğruna kötü şeyler yapmaya başlayarak beyinlerinde para sayesinde gerçekleştirebilecekleri hayal ve arzularına teslim olmaktadırlar. Paranın etkisi tüm dünyaya yayılmış ve panzehiri olmayan bir zehir haline gelmiştir. Bireyler ancak kendilerini doğru olana odaklayarak paranın etkilerinden arınabilir, onun kölesi olmaktan kurtulabilirler. Hayatımızdan Çalınan Beş Saniye Youtube adlı ve hemen hemen hepimizin kullandığı video yüklenen ve izlenen siteyi biliyorsunuzdur. Pek akılda kalacak bir şey değil ama bazen bir video açtığınızda Youtube size bir reklam gösteriyor ve siz de 5 saniye içerisinde bu reklamı atlayabiliyorsunuz. Seray Şahiner de Reklamı Atla adlı bu deneme kitabında tıpkı Youtube’da bizim yaptığımız gibi reklamı atlıyor, direk konuya girip okuyucuyu sıkmadan denemelerini paylaşıyor. Yazar, denemelerinde genellikle geçmişte yaşadığı olayların kendinde bıraktığı psikolojik ya da fiziksel etkilerini bizlere anlatıyor. Çoğunlukla nostaljik denebilecek bir stili olan yazar duygularını ve görüşlerini çok iyi dile getirmiş. Bununla birlikte akıcı bir üslup bulmayı da başarmış. Yazarın geçmişine baktığımızda normal sayılabilecek bir çocukluk ve gençlik geçirdiğini görüyoruz. Kitabın ilk denemesi olan “Drahoma”da yazarın da üstü kapalı bir şekilde belirttiği gibi ailesi ve çevresi onu hiçbir konuda pek zorlamamış. Yazış stiline baktığımızda bunun etkisini rahatlıkla görebiliyoruz. Yazar olması gerektiği gibi okuyucuyla muhabbet edermişçesine kendi tecrübelerinden ve başkalarının tecrübelerinden faydalanarak bize hayatı anlatıyor. Her biri yaklaşık 4-5 sayfalık 48 denemeden oluşan kitapta yazar, daha önceden de belirttiğim gibi akıcı, okuyucuyu sıkmayan bir şekilde denemelerini kaleme almış olsa da gelecekten beklenti ve gelecek hakkındaki kaygı ya da umutlarını dile getirmek yerine geçmiş odaklı çalışmış. Şahsen ben bu kadar tek görüş açılı denemelerin pek taraftarı olmak istemesem de yazarın denemelerini kaleme alış şekli oldukça kendine özgün. Ben sadece 1998 doğumlu olduğumdan yazarın bahsettiği çoğu nostaljik