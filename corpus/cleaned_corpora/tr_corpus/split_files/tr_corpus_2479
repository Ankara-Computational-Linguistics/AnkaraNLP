kalmadı. (Sonunda söylevi de yitirdi Cem Karaca.) Çok zengin bir kaynağa eğildi Barış Manço. Elini attığı her yerde bir şeyler buluyor. Başka her türlü müziğe tutkun kişilerin onu yadsımamalarının bir anlamı olmalı. Saz şairi demiştim. Günümüzde, saz şairi, eskisi gibi halk şairi olamaz. Nicedir bu böyle. Kentleşme, sanayileşme, iletişimdeki dev atılımlar, kapalı toplum koşullarının ürünü olan halk şiirini ortadan kaldırdı. Aslında çok daha önceden ortadan kalkmıştı saz şairi de, halk şairi de. Sözgelimi Âşık Veysel halk şairi değildir. Desek desek halkevi şairi diyebiliriz onun için. Günümüzün halk şairleri, saz şairleri, hafif müzik sanatçılarıdır diyorum. Barış Manço bunların en önde geleni bizim için. Çünkü bir geçiş dönemi duygusuyla da var oluyor. Bir de şu var. Klasik Türk Müziği özellikle 1950'li yıllardan sonra toplumumuzun gerçek sesi olmaktan çıktı. Araştırma, didinme duygusunu yitirdi. Bugün hafif müzik, ilkel de olsa, ileriye yönelik, canlı devinimiyle ondan çok daha başarılı. Eski alaturkayı dışta tutuyorum elbet. Bir uygarlığın, bir inceliğin sanatıdır eski alaturka. Bütün bir tarihi, hayat biçimini, düşünceyi yansıtır. Ama 1950'lerden sonraki alaturka, hayatı değil, sadece eğlence hayatını yansıtmakta. Hafif müzikte ise kimi zaman budalaca da olsa, kimi zaman canavarca da olsa bir atılım gücü görüyorum. Ne yazık ki atılım temelden değil, ikincil bir uçtan geliyor. Bunu da ülkemizin bir paradoksu olarak görelim. Oyuncu Manço. Pazaryeri dondurmacısı gibi bir yandan söylüyor, bir yandan elindeki gösterim aygıtıyla manzaralar sunuyor. Kebapçı dükkânına arkasını dönmüş. Bir sürü de testi satıyor. Giysiler, yüzükler, hızmalar, tespihler, koldüğmeleri, cevizler... Tek korktuğu şey zurna. Şemsiyesini tente olarak kullanıyor. 12 Haziran 1988 Doğan Hızlan Bir ödül var. Adı da çok ilginç Kırklar Ödülü (yüz yılda belki bir kez daha verilebilir). Kırk sanat ve kültür adamının bir araya gelerek ona verdiği ödül önümüzdeki günlerde açıklanacak. Evet, Doğan Hızlan hem 1950 kuşağının bir üyesi, hem de yüz yılda belki bir kez daha rastlanabilen bir kişi. 1950 edebiyat kuşağının bugün 50-60 yaşlarında olan üyelerinin sanat ortamında hemen hiçbir zaman iktidara gelmediği, daha doğrusu sanatı yöneltecek duruma yükselemediği söylenir. Bu yargının doğru yanları var. Ama Doğan Hızlan hariç. Doğan, böyle bir yargıyı hiçleyen bir gerçek olarak ortada. Yok, yok, yaşayan bütün kuşakların üyesi gibi göründü o. Ama bu bizim kuşağımızın ortak tavrı da değil mi. Ne olursa olsun, Doğan Hızlan sadece kendi kuşağını değil, bütün bir edebiyat-sanat patrimuanını savunmak, ileri sürmek, göz önüne sermek işlevini cesaretle üstlendi. Böyle geniş bakış ve devinim alanı da ona demokrat bir yapı kazandırdı. Edebiyatımızın hem anası, hem babası oldu. Cumhuriyet'te, özellikle de Hürriyet'te kazandığı üst yönetim konumunda kuşağını seve seve kuşak duygusunu aştı. Editörlüğün bir çokbakışlılık tarikatı olduğunu zaten hemen daha baştan anlamıştı. Altın Kitaplar ve Yeni Edebiyat serüveninde bunun ilk uygulamalarını yapma olanağı da buldu. Saat beş sularında Hürriyet gazetesinden çıkar, yürüye yürüye Sirkeci'ye iner. Konyalı'dan iki yüz elli gram kurabiye alır, sonra geri döner, tam Vilayet'in önüne geldiği zaman, bir taksi çevirir Hürriyet'in önüne kadar (150 metre) arabayla gider. Lordun küçük yürüyüşü bitmiştir. Lorddur, senyör ve iyi bakışlı uzak akraba. O şeker-ateş buzullu kurabiyelerde şair Nedim, Sümbülzade Vehbi, Abdülbaki Gölpınarlı, İsmet Sungurbey tadı da vardır. İstanbul'da Girit ve hiçbir zaman yok olmayacak eski İstanbul tadı. Çelebi sözcüğü bugün belki biraz da o yaşıyor diye ayakta duruyor. Kime bırakacak o sözcüğü. Babıâli'de benzersiz ve çok renkli bir tip yarattı. Gerçekten benzeri yok. Editör ve eleştirmen olarak hiçbir zaman büyük yanlışa düşmez. Ama adam atlatma sanatında Bizans'tan bu yana ondan büyüğü gelmemiştir. İki türlü atlatır Atlatma zorunda kalmıştır, bir atlatmadan artık haz da duymaya başlamıştır, iki. Yine de şöyle diyelim Yüz kişiye yardım etmek için, on kişiyi atlatır. Kalabalığa muhatap olmak istemez. Bunu kendine verilmiş bir ceza olarak görür. Yine de savunduğu, omuz vermek istediği bir şey varsa, ortalığı toz duman eder, uçaktan adam indirmeyi bile dener, karakollarda karınca izi aramayı becerir. Başı o kadar kalabalıktır ki, çok şeyi unutmak zorunda kalır. Küçük ödünler vererek cezalandırır. Böylece de öç alma duygusunu lüks bir biçimde yitirme tadına ulaşır. Yanlış anlaşılma lüksü de vardır. Peter Ustinov'un biraz daha zekisi. Kibrit bile çakmak istemeyen iyi kalpli Neron. Tören adamı. Zeytinyağlılar ve güllaç. Yalan söyler kimi zaman, ama sizin yalanlarınıza da her zaman sahip çıkar. Sözgelimi Nil kıyısında villa almışsın deseniz, inanır buna ve tartışmaya başlar Hangi kıyısında, yanında ne var. Kalem meraklısı. 1.234 kalemi vardır. Bir dostu onu şöyle tanımlıyor Soğan gibidir, tat ve vitamin yönünden çok iyi ama yiyenin gözlerini yaşartır. Bir sürü teyze ve bir anne arasında büyüdü. Bu yönüyle hâlâ ilkokul duyarlığı içinde de. Müsamereci yanını hep diri tuttu. Papyonunda 23 Nisan'a, pantolon askısında Lale devrine sağlam göndermeler var. Kurtarıcı bir sinizm. Kimseye kızamaz. Kimse de ona. Ud çalar. Klasik Türk müziğinin ustasıdır. Ama Klasik Batı müziği hastasıdır da. Bu onun eleştirmen olarak en iyi açıklayıcısıdır. Sadece kuşaklararası değil, sanatlararası dost. Kötü sayılmayan niyetin sonucu İyi sonuç. Doğan Hızlan'ın bir getto'su, kendi kurduğu küçük bir köyü de var. Orada daha sinirli, daha sevecen, daha haklı, daha haksız, daha gerçekçi, daha gerçek dışı, daha Doğan Hızlan... Yine de asıl Doğan Hızlan bu ikisinin ortalamasıdır. Hatta, geniş dünya, yaygın sanat ilişkilerinde, diyorum. Bu ikisinin dedim, ne ikisi. Şemsiyesini, Nil kıyısında (villası varmış ya) harmaniye olarak kullanıyor. 19 Haziran 1988 Necmettin Erbakan Necmettin Erbakan'ı bir kere gördüm, iki üç dakika. Bir cenaze alayının içinde. Sanırım İsmet Paşa'nın cenazesiydi. Son derece üzgün görünmeye dikkat eden tören kalabalığı caddeden ağır ağır akarken, iriyarı bir adam kafasını kaldırımda birikmiş halka çevirerek bir bakış fırlattı. Bir an sanki göz göze geldik. Ya da bana öyle geldi. Yumuşak, tören kırıcı girişimiyle de sanki biraz muzip, görünme tutkusuyla parlak, yine de biraz mat, adam arayan, zaferini şu anda kullanmamaya kararlı bu bakış bende kalmış. Bir özeti olmuş Erbakan'ın. Ben de ona o gözle bakmaya başladım. O kaldırımdakilere doğru kafa çevirişlerin cenaze alayının güzergâhı boyunca sık sık tekrarlandığı sanısındayım. Ne bileyim, ben kaldırımın bir noktasında ve bir iki dakika katıldım İsmet Paşa'nın toprağa götürülme olayına. Ama kaldırımdakilere atılan o ani bakış... Erbakan'ın hiç de fenni olmayan bir sünnetçiye düşmüş gibi sağına sağına yürüyüşü de belki törendeki iğretiliğini yansıtmak isteyen gizli bir mizah gösterisiydi. Çünkü cenaze Anıtkabir'e doğru götürülmekteydi. Dünyanın en barışçıl Müslümanı. Kaleci Cihat'ı bile görmezlikten gelir. Cihat kavramı onun için diyalogda fırsatçılık olarak vardır. O fırsatçılığı adamakıllı ileri götürmesini de anlıyorum. Ne de olsa cihat... Yalan söylemez, iyice abartır. Ama o da aynı kapıya çıkmıyor mu. Öfkeliyken bile yumuşak davranır. Bu özelliği, deccallaşmış türevi Turgut Özal'a bile yansımış... Mühendis Ahi. Fütüvveti, Poujade'cı yeni esnaf edebiyatının içinden geçirmek ister. Perçemi serpuş yerini tutar. Belindeki iki endaze saldırmaya bakmayın. Sermayeyi daha küçük parçalara ayırmaya yarayan eski bir cesaretin anısıdır o. Cesurdur, güler yüzlüdür. Yirmi yaş dişlerinin (çıkmadı o dişler) boşluğunda bir çift mevlit şekeri varmış gibi dökülür ağzından sözcükler. Küçük, ama çok eski törenlerin gereklerini her gün, her dakika yerine getirir. Erken gelmiş ve geçersizleşmiş Humeyni. Bundan memnun da biraz. Kişisel hayatı toplumsal hayatından daha temiz. Mümtaz Soysal onu anladı. O da Doğu Perinçek'i, biraz. Mahpustan çıktıktan sonra, orada tanıştığı Doğu Perinçek'e, üst üste iki bayram, altışar kilo baklava yollamıştır. Aynı mahpus damında oturan Türkeş'e ise bayram tebrik kartı bile yollamadı belki. Sürpriz, her zaman sürpriz yapabilir. Dinsel uyarıyla esnaf duyarlığına, küçük ticarete dayanmak istedi. Ticaret Odaları Birliği Başkanı olarak bunun için çalıştı. Sanırım, ülkemiz için olduğu kadar, Ortadoğu'daki başka ülkeler için de yeni bir çıkıştı bu. Başlangıçta başarı da kazandı. 1969'da tek başına Meclis'e 50 kadar milletvekili soktu. Ancak Milli Selamet Partisi'ni anahtar parti olarak devindirirken fırsatçılığı çok fazla ileri götürerek ve küçük işlerle uğraşarak kamuoyunun gözündeki saygınlığını bir ölçüde yitirdi. Salt manevra Erbakan'ın karizmasını silikleştirdi. CHP koalisyonunda o kadar değil, ama özellikle 1. ve 2. Milliyetçi Cephe hükümetlerinde günoğlu bir kimlikle de göründü. Bağımsızlık yanlısı, ama bunu anlatamadı. Milli Görüş sloganının ne olduğu tam anlaşılamadı. Sümerbank, ağır sanayi, gümüş motor sözleri de açıkta kaldı. Keçeciler'in babası, Turgut Özal'ın annesi. Mehmet Yazar'ın uzak dayısı. Kenan Evren'in sanığı. Aklandığı halde kapalı duran bir partinin lideri. Türkiye'deki en ilginç adamlardan biri Necmettin Erbakan. Gericiliği içinde güzel. Hoca. Milli Selamet Partisi canavarlar doğurdu. Korkarım hocanın güzelliği bundan böyle bir işe yaramayacak. Şemsiyesini yerine göre seccade ve hırka olarak kullanıyor. Kimi zaman da İslamda Kadın adlı yapıtındaki düşüncelerini geçerli kılmak için havlu olarak tutsun diye eşine fırlatıyor. Hem bakış fırlatıyor, hem şemsiye. 26 Haziran 1988 Necdet Evliyagil Çankaya adlı kitaba baktım baktım. O güzel kâğıt, baskı özeni, cilt özgünlüğü... Bizde de artık böyle baskılar yapılıyor diye sevindim. Ajans Türk basımevinin bu ilk zaferi değil. Daha önce de böyle başarılar kazanmış, posta pulları deneyine girmiş, uluslararası yarışmalarda boy göstermişti. Böyle söylenirdi hep. Gerçi Çankaya'nın sayfa düzeninin pek bir albenisi yoktu, ama olsun kitap bir baskı harikası. Necdet Evliyagil'in Çankaya'sı Atatürk'ten Evren'e bütün Türkiye cumhurbaşkanlarının Çankaya Köşkü'ndeki yaşantılarını çok iyi seçilmiş fotoğraflarla bir araya getiriyor. Çankaya Köşkü'nün serüveni ortaya çıkıyor. Necdet Evliyagil'in yapıt boyunca uzayan metni de başka yazarlardan yapılmış gömme ya da ekleme yazılarla zenginleştirilmiş. Fotoğraflar çok canlı. Dalıp gidiyorsun içlerine. Metni okumaktan birden caydım. Gözüm bibliyografya sayfasına gitti de ondan. Necdet Evliyagil kitabı hazırlarken 53 kaynaktan yararlanmış. Bunların 13'ü Ajans Türk yayını onların 3'ü Necdet Evliyagil'in kendi yazdığı şeyler onların 1'i de yine kendinin bir radyo sohbeti. Bu bibliyografya kadar Necdet Evliyagil'i iyi özetleyen şey olamaz diyorum. On dakikalık radyo söyleşisini kendi kitabında kaynakça olarak gösteren tek adam. Bir de ödülleri ödüllerini. var. Kendisi yazdırmış Şu ödülleri almış 1972 Güney Kore Onur Belgesi Seul Şehri Fahri Hemşerilik Beratı ve Anahtarı 1976, Kanada Türk Yazarları Derneği Behçet Kemal Plaketi Ankara Gazeteciler Cemiyeti Basın Şeref Belgesi Ankara Hastanesi Şeref Üyeliği 1985 Yunus Emre Onur Belgesi. Şu bibliyografya ve şu kendi ağzından ödüller örneği, bu örnekler bir adamı anlatmak yönünden ne kadar çarpıcı. Tanrım. diyorum, hayatta varlık içinde ne yoksulluklar var. Ben mi yanılıyorum yoksa. Yoksa az rastlanır bir naifliğin belirtisi mi söz konusu burada. Necdet Evliyagil kendisiyle dalga geçme ökeliğine mi ulaşmış. Öyle ya, kişi Kanada'daki dört Türk tarafından kurulmuş Kanada Türk Yazarları Derneği nin plaketini, son derece olağan Basın Şeref Belgesi'ni, hastane üyeliğini ödül sayıyorsa, burada başka incelikler de aramak gerekmez mi. Sonra şeyi düşündüm, Necdet Evliyagil'in salt ticari amaçla ve canavarca Türk Tarih Kurumu'nu yıkmak için neler yaptığını. Ankara telefon rehberinin basımı konusundaki rekabeti ticari alanın dışına taşırmış, kitaplar yayımlamış, Parlamento'da dağıtmıştı. Bunları düşününce Evliyagil'in naifliğinden de caydım. Caydım der demez de onun televizyondaki şiir söyleşileri geldi aklıma. Anımsıyorum, o söyleşiler üzerine bir yazı da yazmıştım o günlerde. Aruzu 32 dişinin tonal olanaklarıyla, heceyi kulak-burun-boğaz serüvenleriyle yorumlarken kendini an içinde yeniden yaratan Necdet Evliyagil, içerik yönünden savaşçı bir tutumu da hiçbir zaman elden bırakmıyor, sürekli olarak yeni şiiri aşağılamaya çalışıyordu. Ajans Türk. Bir de yutak olayı var, bunu unutmayayım. Necdet Evliyagil'in şiiri için bir şey demiyorum. Desem, ne diyeceğim ki zaten, şair işte. Hem ben bu sayfalarda edebiyat eleştirisi yapmamaya kararlıyım. Evet yutak olayı. Melih Cevdet Anday'ın Edgar Allan Poe'dan Türkçeye çevirdiği Annabel Lee adlı şiiri dilimize oturmuş bir parçadır. Evliyagil o şiiri okurken Annabel Lee sözcüklerini öyle heceliyordu ki, sanki onların altına şekerimm sözcüğünü de koyuyordu Şekerimm Annabel Lee. O anda sanki iri bir dondurma kitlesini yutağına kaçırarak yeniden Şekerimmm Annabel Lee. diye inleyen bu arada tıkanma tehlikesinin de lirizm sayılmasını rica eden bir Amerikalı görünümündeydi. 1926'da İstanbul'da doğdu. İÜ Edebiyat Fakültesi'ni bitirdi. Yeni Sabah, Cumhuriyet, Dünya gazetelerinde çalıştı. Cumhuriyet'te hatırı sayılır bir eleman gibi kalmış aklımda. Birinci sayfada falan görünürdü. Daha sonra Ajans Türk basımevini kurdu. İş dünyasında yükselişi de onunla başladı. 1973-1977 arasında milletvekili. Şimdi de öyle midir, bilmiyorum. Ajans Türk'ün Kızılay'daki görkemli binası bir siyasi pazarlıklar yurduydu. Milletvekili transferleri orada gerçekleştirildi. Necdet Evliyagil'in milletvekili oluşunun bu tür çalışmalarının bir ödülü sayılabileceği de söylenmiştir. Bir ara bakanlığı da söz konusu oldu. Kimi kişi başarıyla temizlenir, kimisini de bozar başarı. Sanırım Necdet Evliyagil ikincilerden. Neden bu kadar benbenci oldu. Olmayabilirdi de. Sanırım onda en duyarlı yanı yine de sanat kökeninde aramak gerekir. Sonsuz kültürsüz oluşu sanat dünyasında, içeride ve dışarıda, olanı biteni baştan beri izlememe inadı onda düşünceye, yeni devinimlere karşı bir tavır yarattı. Siyasal tutum da o tavır içinde belirlendi. Olduğu gibi görünmeyi bir fantezi, dönüşsüz bir yalan haline getirdi. Sonra da olmadığı gibi görünmenin gizlerini bir bir yakalamaya başladı. Şemsiyesi sustalı. 3 Temmuz 1988 M. Şevket Eygi 1952'de Siyasal Bilgiler Fakültesi'ne ilginç bir öğrenci geldi. Galatasaray Lisesi'nde parasız yatılı olarak okumuştu, dünyadaki basın olaylarını herkesten daha çok biliyordu, dünyanın hemen her yerinde (Tunus, Jamaika, Nijerya) Müslümanlarla mektuplaşıyordu. Klasik gerici tipin bütün öğelerini taşıdığı halde, bir yerde ona hiç benzemeyen bir yanı da vardı. İnancı sağlam bilgiyle, somut verilerle pekiştirmek istiyordu sanki. Fakülte'de ve Ankara'da ilericilik-gericilik kavgasının simgelerinden biri oldu. Hariciye Bölümü'nü bitirdi. Dışişleri Bakanlığı'nın açtığı sınavı kazandı. Ama sonradan gidip o bakanlıktaki evrakını geri aldı. Diyanet İşleri Başkanlığı'na girdi memur olarak. Öğrencilik yıllarında da Fransız Kültür Merkezi'nde sekreter olarak çalışmıştı. 1950 yıllarının Müslüman çıkarmasında böyle inanılmadık olaylar da vardı. M. Şevket Eygi bu olayların parıltılı prototipidir. Eşref Edip'in Sebilü'r-Reşad'ı her şeyiyle ona devretmek istediği söylenirdi. Eygi kabul etmemiş. Onun için önemli olan yeni çıkışlar içinde olmakmış. Diyanet İşleri'nde çalıştığı yıllarda İslam dergisini yönetti. Aylık dergiye o günlerin ölçülerine göre büyük tiraj kazandırdı. Ama 27 Mayıs Devrimi'yle İslam yayımına son verecek, M. Şevket Eygi de bir süre sonra Diyanet İşleri'nden ayrılacaktı. İstanbul'a gitti. Haftalık Yeni İstiklâl gazetesinin yöneticisi, daha sonra da sahibi oldu. Necip Fazıl'ın genç dostlarını besleme çantası görme gibi bir bebeklik hastalığı vardı. Sözgelimi Sezai Karakoç'un burslarına, Maliye Müfettiş Yardımcısı'yken de yevmiyelerine tatlı bir biçimde el koyardı. Bir gün tepeden inme bir kararla M. Şevket Eygi'ye de Çile'nin yeni baskısını sattı. Böylece Bedir Yayınevi kurulmuş oldu. M. Şevket Eygi Cağaloğlu'nda Yeşilay Cemiyeti'nin olduğu binada Nijeryalılar geliyor, entarili ve beyaz... Yani entariler beyaz. Bugün gazetesini kurdu. Daha sonra Babıâli'de Sabah'ı satın aldı. Ramazan ve Kurban Bayramı günlerinde gülsuyu kokulu çıkardı o gazeteler. Gerçekten gülsuyu. Tekniğini mi bulmuştu. 1969'da hacca gitti, dönemedi. Çünkü açılan davalar bir noktaya gelmişti. Ardından 12 Mart... İki gazetesi de Nihat Erim hükümetince kapatıldı. Karşılaştıkça konuşurduk. Yazılarında o kadar katı ve sekter olan bu adamın kişisel söyleşi sırasında nasıl o kadar yumuşak olduğunu açıklayamamışımdır. Nerelidir bilmem. Çorumlu bir yüzü var. Yok, Çankırılı. Mülkiye yıllarında da bir dergi çıkaracaklardı Sezai Karakoç'la. Derginin ilk sayısı çıktı. Ve çıkaranlarca yok sayıldı. Daha doğrusu yok edildi. Böyle anımsıyorum. Suudi Arabistan Kralı onu orada yeniden evlendirmiş. Kanada'da dergi çıkarmış. Altı yaşında, daha okula gitmezken iki çocuk dergisine aboneymiş. Bir adam katırıyla gelir, o iki dergiyi (Çocuk ve Yavrutürk) eve bırakırmış. Eygi, dergilerdeki yazıları annesine okuturmuş... Söylentiler karizma kazandırdı M. Şevket Eygi'ye. Gösterişsizliği takt olarak kullandı. Sezai Karakoç'un Babıâli'de Sabah'ta sütunu vardı. Gazeteyi M. Şevket Eygi satın aldığı gün oradan ayrıldı. Birbirini sevdiğini bildiğim bu iki arkadaşın arasında ne geçmişti. İkisi de anlatmaz. Günümüzde Müslüman deviniminin iki ucu var Geleneksel Sünni birikim radikal ve reformcu yönelim. Birincideki süreklilik öğesi (Asrı Saadet'e kadar uzanır), ikincideki İran dönüşümü ve Arap şiddet bunalımıyla beslenen dinamizm... Eygi birinci gruptan. Ona göre İslam partiler üstü konumda olmalıdır, daha geniş anlamda siyasa üstü... Düzenle devleti birbirinden ayırıyor. İhtilalci değil. İran devrimini önemli buluyor, ama Türkiye ile İran arasında koşutluk olmadığı kanısında. Türk-İslam sentezi. Eygi'nin bu kavramı boş laf olarak gördüğü sezinleniyor yazılarında, konuşmalarında. Bir araç. Keçeciler'i çok seviyor. Çetin Özek, 100 Soruda Türkiye'de Gerici Akımlar adlı yapıtının bir yerinde Türkiye'de dinci gericiler le burjuva gericiler in ilişkilerini anlatırken Eygi'nin Bugün ve Babıâli'de Sabah'ının emperyalizme yatkın bir dinci görüşün organları olduğunu vurgulamıştı (1968). Yirmi yıl sonra aynı kanı geçerli mi. Şemsiyesi kötü havalarda açılmaz. 10 Temmuz 1988 Cihat Burak Akademi çıkışlı ressamlar kendi aralarında kavga gürültü içindedirler. Ama dışarıdan bir sanatçı belirdi mi ona karşı bir dışlama tavrıyla birleşiverirler. Sanırım Cihat Burak bugün Akademililerin en çekemedikleri adların başında geliyor. Ama o mücadele etmez. Kimseyle yarışmaz. Yalnızlık duygusundan güven hisarları yaratmıştır. Aradığı başarı değil, resim yapmak da değil, kendini nasılsa içine düşmüş gördüğü bir yaşama biçimini sürdürme. Krepen Pasajı'nda bir adam. Rakısını yudumlayarak tomar tomar gazete okuyor. Önünde bir tabak mantı. Pasajdan akan laterna sesi. Ve bir lenger sigara izmariti. Aşırı modern Osmanlı. Lenfatik ve az konuşan Evliya Çelebi. İstanbullu ve perili. Pantagruel'den İncili Çavuş çıkarır. Dolmabahçe Sarayı'ndan da Kurtuluş Savaşı gazileri... Kedili adam. Kedici... Yüzünü kedilere tırmalatmıştır. Sevdiği kadınlara minnoş diye seslenmekten haz duyar. Hayatımıza düşü, düşlemi, fantastik i bir şey beklemeden, ama ısrarla soktu. Şair karşılığını aradım, bulamadım. Biraz Asaf Halet Çelebi, belki... Ama Çelebi özgünlüğünü ekinsizlikten alır. Cihat Burak öyle değil kendi alanını besleyen hemen her şeyi incelemiş, her yana yayılabilen bir yapı kurmuş duyarlığımızın bir yanını alıp dünyaya dalışlar yapmıştır. Eyüp Sultan resmini düşünün. Orada da bir kedi var. Her şeyin kedisini yapar Cihat Burak. Kedi olarak herkesi... Kedi olarak yapamayacağı tek kişi Turgut Özal'dır, diyorum. Beyoğlu'nun yozlaşmasına Kadıköy'deki evine kapandı. dayanamadı. Osmanlı derken modern sözcüğünün üstüne iyice bastım. Gerçekten Osmanlı, ama hiçbir biçimde alaturka değil. Buna karşın alafranga kavramını da kendisi için ceza ve dışlanma olarak görüyor. Cinler, periler, dev anası Afroditler, saz heyetleri, askerler onu mistisizme değil, bir çeşit somut naifliğe götürdü. İçtenlik anlamında naif. Çünkü kendisi gerçek bir ressam. Figürü son derece güçlü. Galatasaray Lisesi'nde gündüzlü olarak okumuş. Güzel Sanatlar Akademisi Mimarlık Bölümü'nü bitirmiş. Birçok kamu kurumunda (Beden Terbiyesi Genel Müdürlüğü Tekel Edremit Hastanesi İst. Bayındırlık Müdürlüğü...) mimar olarak çalışmış. Mimar ama, Sultanahmet Camii'ne her zaman ressam olarak bakmıştır. Cihat Burak'ın bir de müteahhit ve serbest mimar olarak çalıştığı birkaç yıl var. Asıl o yıllarını merak ederim. Sözgelimi müteahhit olarak... Herhalde önce ek bölümlerini yapıyordu binaların. İhaleye giren bir Cihat Burak. Sürekli monolog içinde. Mırıldanarak düzeni aksatır. Biri konusundaki düşüncesini mi sordunuz, pek karşılık vermez. Yine de kişi hakkında, sormadan önceki düşünceniz biraz değişmiştir. Yeni bir soruyla sorunuzu küçültmüştür. Bu arada Cihat Burak'ın günümüzün en iyi öykücülerinden biri olduğunu da belirtelim. Yazıda, değişen hayat değerlerinden, yozlaşan İstanbul'dan kaçıyor, eski günlere sığınıyor. Resimde ise güncel olayı sevencenlikle kucaklıyor. İkisi de Cihat Burak. Yine de şöyle bir ayrım yapabiliriz Yazıda daha çok düşüncesi, resimde tam kendisi var. Cihat Burak'ı yadsıyan olabilir. Ama kimse kayıtsız kalamaz ona. Dipteki suret gereksinimini, güzel yazıyı, Nasrettin Hoca'yı, lirizmin tatlı dili de olabileceğini gösterdi bize. Gümrükçü Rousseau'ya benzetenler var onu. Bence var bir benzerlik, ikisi de gümrük ve tekelde çalışmış. Rousseau'da an önemli. Susmuş, kapanmış bir an Fotoğrafın es ânı. Cihat Burak'ta ise an içinde bütün bir geçmiş önümüze yeniden yaşanacak anılar gibi, ütopya gibi konulur. Siyasete hiç yaklaşmadı. Resmi en çok kendine benzeyen ressam. Bu yanıyla şiirdeki Behçet Necatigil'i anımsatıyor. Yaptığı işi baştan sona üstlenir. Yıllar önce Nuri İyem, bir arkadaşın evinde bir zamanlar soyut resme yönelişini üzerindeki siyasal baskıların bir sonucu olarak göstermek istemişti. Yani baskılar sonucu istemediği bir alana sürüklenmiş. Oysa soyut çalışmalarında da büyüktü İyem. Cihat Burak'ta hiçbir zaman böyle bir açıklama olamaz. Hangi koşulda olursa olsun ödün vermez. En sevmediği şey de polemiktir. Paris'te ödülü var, kimseye söylemez. Fantastik, ama karanlık değil. Âmak-ı Hayal'e gülümseme. Yedi Âlimler öyküsüne görsellik kazandırdı. Duvargeçen'imiz oldu. karikatüristlerinin işlevini de buluyor. yüzyıl Niçin mi kedi. Polis kedisi olmaz. Yan sokaktaki içkievinden çıktı, bir dostunun dediği gibi, gidip Galata Kulesi'ne dayandı ve sırtını kuleyle kaşıdı uzun uzun. Şemsiyesini koca bir saksıya dikmiş... 17 Temmuz 1988 Mehmet Ali Aybar İçin Yeniden Yazılması Gereken Bir Yazı Kalın sosyalist dedi bir dostu onun için. Taktikleri yok. Taktikleri küçük görür genel olarak sömürüye karşı işçi sınıfı edebiyatını iyi biliyor hedef kesin. Bir hayat biçimini stratejiye dönüştürmüş. Yolları, ayrıntıları başkalarına bırakmış sanki. Soylu. İki anlamda da. İkisi de uygun düşmüş. François Mitterrand'ın oturduğu ev 800 metrekareymiş. Bu açıdan eleştirilmiştir. Aybar'ın Ankara'daki parti genel merkezinde özel tuvaleti olduğu söylenir. Yolculuklarda evlere konuk olmaktan sıkılmış, en iyi otellerde kalmayı seçmiştir. Gerçekten aristokrat büyümüş biri. Aristokrat, evet ama sosyalizmi gerçek anlamda seçmiş ve kendini ona adamış biri de. Şövalye. Hiçbir yerden buyruk almadı. Boyun eğmedi. Cesaretinden, içtenliğinden gelen bir dokunulmazlığı var ki yanında cumhurbaşkanları, başbakanlar, başka liderler, yazar çizerler kaç para. 1968'de Siyasal Bilgiler Fakültesi'nde konuşma yaparken baskın düzenlendi. Taş yağmuru altında Aybar görüntüsü. Kımıldamadan durmuştur orada. Bunu düşünürken aklım kısa bir süre önce TV'den de izlediğimiz başka bir görüntüye gidiyor. Son suikast girişiminde Turgut Özal'ın çocukça, nedense rahat, iyi profesyonelce, havale ederek, rica çekerek, bir rolün gereğini yerine getirirkenmiş gibi güvensiz bakışlarla, yüreği ağzında, masanın altına girme olayıyla o görüntü arasında ne büyük farklar var. Nitelik değil, öz farkı. İnönüler'le tartılır. Bıyıklarında ve sesinde arena heybeti. Daha temizi yok. Glasnostu daha Çekoslovakya olayında gördü. Türkiye İşçi Partisi'nin bugünkü özleminden söz edilebilirse, odur. Günündeki özlemi hem o, hem de Boran-Aren. Elbet, daha çok o. Bir Nâzım ışığını da her zaman taşıdı. Çıkarsızlığı koskoca Türkiye'yi arındırmaya yeter. Realist ve materyalist. En hoşgörülü adam. Ama kendi evinde öyle değil. Partide eleştiri getiren bir üyeyi koltuğuyla birlikte kaldırtıp sokağa attırmış. Yönetimde despot ve sivri olduğu söylenir. Bugün seksen yaşında. Lekesiz adam. Özgüveni tam. Şöyle dedi Sosyalist Parti toplantısında Beni hem yaşıyor, hem yaşamıyor kabul edin. O partinin toplantısında 5 bin insanı bir arada görünce mutlu oldu. Mehmet Ali Aybar Türk sosyalizminin ortak kurucularındandır. Fraksiyonların üstünde. Bebek'te oturur. Evinin duvarları paşa resimlerinden görünmez. Eski milli atlet, kışın bile koşar. Bir kahve içişi var ki... Adamda bereket var, karizması girizma gibi. En hızlı döneminde bile demokrat aydın niteliğini yitirmedi. Kusuru da, erdemi de burada. Sol liderler için kolay bozulamaz bir ölçüt olarak kendi deneyini getirdi. Ancak demokrat aydın gerçeğinin soldaki liderde sorun yarattığını da belirtmek zorundayız. Yine Aybar'ın baştan sona tutarlı bir çizgi üzerinde devindiğini de teslim etmek gerekir. Jestleri oldu. Cesaret adamı. aynı doğrultuda oldu. Solun iki duayeninden Türkiye'deki duayen. biri bugün. Bıyıklarında ne var. Kollarını göğüs üstünde bağlamış işçi mesajı. Maraba düşü. Öğrenci güveni. Uzun koştu. Uzun koşunun bir aşamasında haksız olduğuna karar verdiler. Yüksünmedi. Çabasını sürdürdü. Öyle temizdi ki, dostun kurşunu değmedi ona. Bir an bile yara almadı. Bugün bir mitostur. Şemsiyesi Nuh'un gemisi gibi Düzensiz sularda çalkanıp durur. dopdolu. 24 Temmuz 1988 Cemal Madanoğlu 27 Mayıs'ın Milli Birlik Komitesi'nde ne yeni, ne çarpıcı yüzler vardı. Kimi zaman gruplar halinde bir arada, kimi zaman tek tek gündeme gelen bu yüzlerin bugün büyük bir bölüğü unutulmuş durumda. Ama aralarında birtakım değerlerin simgeleri olmuş, adları bir şeylerle özdeşleşmiş, bildiri değeri kazanmış kimseler de var. Gelecekte. Gelecekte de anılıp duracak olanlar, bugün için daha çok şunlar gibi Cemal Gürsel, Cemal Madanoğlu, Alparslan Türkeş, Ahmet Yıldız. Ayrıca belki, Osman Köksal, Sami Küçük, Orhan Kabibay... Cemal Gürsel, biliyoruz, Aga dır. Binlerce yıllık askerlik tarihini ve eri de içeren bir paşa. Ancak son yıllardaki rahatsızlığı ve sorunlardan kopuk oluşu Gürsel'in toparlayıcı karizmasını bozdu. Ölürken zaten diri değildi Gürsel. Türkeş belli bir kişisel ve siyasal konumu hazırlamak için ustaca ve günoğlu biçimde yer tutmuş o günlerde. Daha sonra Türkiye büyük çalkantısında oynayacağı olumsuz rolün tutamaklarını orada kotarmış. Ahmet Yıldız ise tam tersine, ülkenin maddi ve toplumsal isterlerini daha baştan ayrımsamış, özgürlüğün maddi değerini, kullanma değerini savunmuş. Madanoğlu. Madanoğlu'nda Cemal Gürsel de, Osman Köksal da, Ahmet Yıldız da var. Eski subay yeni subayla iç içe onda. O günlerdeki konumu ve rolü ile daha sonraki hayat serüvenini bir arada düşünürsek 27 Mayıs odur diyorum. Hiç değilse, en çok odur. 27 Mayıs'ın doğrultusu, bugün için, bugünkü gözle bir doğrultusu varsa, karşımıza hemen Madanoğlu'nun yüzü çıkar. Zaman içinde bir doğrultu bu. Yoksa Madanoğlu da hatta Ahmet Yıldız da Komite günlerinde her şeyin farkında değillerdi. Sözgelimi, Milli Güvenlik Kurulu İç Hizmet Talimatı'nın 27 Mayıs Anayasası'na geçirilmiş biçimidir. Madanoğlu da, Ahmet Yıldız da bunu çok geç anladılar. Bir bakıma iş işten geçtikten sonra. Madanoğlu bu gerçeği daha sonra ayrımsamış ve şöyle demiştir Bugünkü bilincimle 27 Mayıs'ı yapmam. Bırakırım millet kendi işini kendi yapsın. Subayda, bir son noktaya gelmedikçe, eleştiri duygusu yoktur. Öyle bir koşulda yetişmiştir. Bunun sonucu, özeleştiri duygusuna da daha az rastlanır onda. Ama bir başka gerçek de var, içten özeleştiriyi de yine bazı asker kökenli kişilerde buluyoruz. Bu kişilerin başında Madanoğlu gelir. Alın, ikinci cildinin basılması önlenmiş, bu yüzden de sadece 1911-1938 yılları arasındaki dönemi ele almış Anılar kitabını, bunu göreceksiniz. Babasının, büyük bir yanlışlık ve çelişki sonucu 150'likler listesine sokulması, Madanoğlu'ndaki özeleştiri duygusunu beslemiş midir diye düşündüm. Sonra, 1960'ın Ankara kumandanı, gençlik yıllarında, Urfa'da jandarma subayı olarak gözümün önüne geliyor. Çölde kahvemina içiyor. Deli Ruhi ile birlikte vali tartaklıyor. Bir tek rakı istiyor garsondan. Ama otuz kez... Madanoğlu Sason'da. Madanoğlu Diyarbakır'da bir barda içerken cezaevine düşüyor. (Daha sonra sicil dosyasını ele geçirip ceza belgesini yok edecek.) Türk Mezarı'nı kuruyor. Bugün 81 yaşında. 1907 Eşme doğumlu. Jest adamı. Tabii senatörlüğü kabul etmedi. Öz Türkçeci oldu, son derece anlaşılmaz bir dille tekellüm etti. Yalın asker, tam bilmiyordu öz Türkçe sözcükleri. 1964'te toplumdaki saygınlığına güvenerek İstanbul'dan bağımsız olarak milletvekili seçimlerine katıldı. Kazanamadı. Ama bir yıl sonra Cumhurbaşkanlığı kontenjan adayı olarak Parlamento'ya girdi. 12 Mart'tan sonra 1972'de, ordu içinde gizli örgüt kurduğu savıyla yargılandı. Aklandı. Cumhuriyet'in kuruluşundan sonra söylence değeri kazanmış bir iki subaydan biri oldu. Dört yıldızlıyken beş yıldızlı olanlardan değil. Gerçek aydın. Çıkarsızlığın kumandanı. Üniversitedeki karşılığı Hıfzı Veldet Velidedeoğlu'dur. Doğu söylencelerinde trajik duygusunun hemen yanında ince bir mizah duygusu da yer alır. Madanoğlu'nun, köpeği Cancan'la birlikte Ankara caddelerini dolanarak demeçler verdiği günleri anımsıyorum. Bir masal kahramanıydı da... Bugün Türk subayının ütopyasında onun yüzü de seçiliyor. Net adam. Her işe bodoslamadan girer. Yörük çocuğu. Şemsiyesiyle Roma valilerine hadlerini bildirir. 31 Temmuz 1988 Adnan Kahveci Ders çalışır gibi tartışıyor. Acımasızlığı da ders çalışır gibi. Türkiye'de toplumsal ütopyanın sıfır noktasında gerine gerine var olmuş natüralist zekâ. Sosyal haklara toplumun en önemli unsuru olarak bakmıyoruz derken, bu hakların kendileri için hiç önemli olmadığını vurgulayacak kadar cesur, açık ve tok sözlü. Yalanı daha çok gümrükte söyler. ANAP'ta apayrı bir konumu var. Çok yetkili. Ayrıca iyice bağımsız çalışma olanakları var gibi. Prensler arasında da özel bir durum yaratmış. Biraz da kendi yapısından, yetişme koşullarından doğuyor bu. Karşı takım taraftarlarınca beğenilmeyi temel tutku haline getirmiş bir sporcu gibi. Basınla, solcularla, başka partilerle, genellikle aydın takımıyla kurduğu iyi ilişkileri buna bağlayabilir miyiz. Ya da görevi gereği kurduğu bu ilişkiler onda böyle bir duygu yaratmış olamaz mı. Patron hariç, kişisel planda, kendi takımının üyelerini hiç de değerli bulmuyor. Patrona ise bir bakıma çocukça bağlı. Yine de gereğinde bir başka partide rahatça ve birdenbire yer alır sanki. Evet, tribün için, özellikle de karşı takım için oynayan sporcu. Ayrıca şöyle demek istiyor sanki Beni birileriyle bir tutmayın. Ben başkayım. Kendine sonsuz güven duygusu Adnan Kahveci'yi hep uç noktalarda dolaşmaya itiyor. Bıçak sırtı yürüyor. Akılsız mı, en akıllı mı, belli değil. O güven duygusunda toplumsal bir köken arayabilir miyiz. Özal ile birkaç kişi dışında hemen hepsi toplumumuzda arızi kişilerdir çünkü. Prototipler kalacak belki. Kahveci de bunlardan. Neyin prototipi. Adnan Kahveci, bir arkadaşın dediği gibi, Kapitalizmin son yıllarda sağladığına inandığı ideolojik üstünlükten kaynaklanan bir güven duygusu içinde. Solcularla tartışmaktan, daha doğrusu tartışabilir olmaktan hoşlanıyor. Biraz mürekkep yalamış sağcılarda oldum bittim bu özlem vardır. Kahveci de öyle. Çünkü böylece bilgileri de ortaya çıkmış oluyor. Zekâsının verimleri de. Kendini kanıtlama olanağına kavuşuyor. Aşağılarda bir yerlerde duran bir duyguya yer değiştirtiyor. Kanıtlama dedim de... Kısa konuşmada usta. Uzunda ise boş ve bıktırıcı. Ayrıntıya gittikçe ortaya çıkan gedikleri kapaması kolay değil. İnsan her şeyi bilebilir mi. Kahveci'de böyle bir sav var, her şeyi bildiğini gösterecek. Her soru için önceden hazırlanmış yanıtları var. Ama ayrıntıda o yanıtlar bitiyor. Bu kez, biraz daha kaba bir Kahveci karşısındasınızdır. Ayrı bir şiveyle konuşmaya başlamıştır. Yine de, hiç bilmediği alanlara uzanmak istemez. Bir anda sorunu başka noktaya kaydırmayı ustalıkla (ustalık sayılırsa) becerir. Sözgelimi 141 tartışılıyor, hemen başlar köylü sorununu anlatmaya. Hemen çıkış yapar Nâzım'ın kemiklerini Türkiye'ye o getirecektir... Namaza dururken eski oto satan ilginç bir adam. Risk. Risk var Adnan Kahveci'de. Uçlarla dolanırken kendini hep riske atar. En sevimli yanı burada. Bilimsel çılgınlığı ve cahil şairliği buradan geliyor. 1949'da doğmuş. Trabzon'un Yılmazlar Köyü'nden, Missouri gemisinin İstanbul'a, Boğaziçi'ne demir attığı yıllar. Ne tuhaf, Adnan Kahveci yükseköğrenimini de ABD'de Missouri Üniversitesi'nde yapacak. Bununla herhangi bir ilişki kuruyor değilim. Hele kişisel bir ilişki hiç değil. Yine de ilginç bir rastlantı var burada. Sorunu daha geniş bir çember içinde alarak şöyle diyebiliriz William James pragmatizmini Anadolu'da bin yıllarca önce kullanmış bakır madenlerine vura vura yapaylığın başyapıtını (daha doğrusu başdanışman ve devlet bakanı yapıtını) denemek istiyor. Biliyor papağan tek tuşlu bir bilgisayardır. Bilmiyor bilgisayar çok tuşlu bir papağandır. Bilmiyor günümüzde, Türkiye'de toplumsal sorunu bu kadar aşağılayan politikacının yeri olmaması gerektiğini. Konuşmasını, yazmasını bilen biri olduğu, ne dediğinin farkında olan biri olduğu halde bunu bilmiyor. Bu yüzden de çok kişi onu tuzakçı görmekte. Sömürünün tekniğini yakalamış biri olarak anılıyor. İçişleri teknik müşaviriyken nelerle uğraştığını ben hep merak ederim. Yine de ilginç bir adam karşısındasınız. Şımarmadı, şımarıklığı öğrencilik yıllarındaki şımarıklığının uzantısıdır. O kadarına da hakkı var. Öke öğrenci. Demagog karşılığı halk avcısı deyimi önerilmişti. Adnan Kahveci çok daha ince bir planda. Aydın avcısıdır o. Daha doğrusu, okumuş adam avcısı. Görev olarak mı, işlev olarak mı, bilinmez. Şemsiyesini bungalov olarak kullanır. 7 Ağustos 1988 Ferit İlsever İnsan güzelliği nedir diye düşündüm. Nasıl bir şeydir. Sonra şöyle dedim Hepsi de mühendis olan günümüz parti liderlerinden hangisiyle bir masada oturup yemek yemek istersiniz. Hiç tartışmasız Ferit İlsever. Daha sonra İnönü. Öbürleri daha sonra. Az konuşan ‘68'li. Bence Türkiye'deki ‘68'lilerin ayrı bir durumu var. Başka ülkelerde ‘68'liler işlevlerinin gereklerini yerine getirdiler ve yana çekildiler. Bizde ise ‘68'linin gizilgücü (potansiyel) yeterince kullanılmış ve yitmiş değil. Güvenilebilir kuşak, bugün de bu kuşak. Başka türlü anlatırsak, sözünü tam söyleyebilecek kuşak. Geç kalmanın mı, ülkemiz koşullarına göre erken boy göstermenin mi, her neyse, neyin nesiyse, bir başka erdemi ve şansı var bu kuşağın. Ferit İlsever bu yanıyla günümüzün olduğu kadar geleceğin insan tipinin de profilini çiziyor. Sükûnetle kumaş biçer. Bütün çocuklara her sabah umut ve süt yollamak isteyen çocuk. 12 Mart'ta ve 12 Eylül'de içerideydi. 27 Mayıs'ta henüz on üç, on dört yaşında. Tam İstanbullu. İlkokulu Fener'de okumuş. Daha sonra Tünel semti, semti değil de kavşak noktası. Bu iki yer nasıl da açıklıyor onun tavrını. Tünel, özellikle Tünel, Kasımpaşa, Tophane, Beyoğlu semtlerinin ve bütün karşı yakaların kesişme noktasıdır. Kanatları fraksiyonların üstünde bir yerde açmış İlsever'in (Akkuş, akçakuş) bugünkü siyasal konumunu ne güzel ortaya koyuyor. İstanbul'u bütün yönleriyle, kokularıyla, acılarıyla, tatlarıyla solumuş, yaşamış... Fener de İstanbul'u daha İstanbul eden, ötelerden var eden bir yer. Çocukluk ve ilk gençlik yıllarında derinden etkilendiği bir iki olay var. İlkokulda Fener'de, Karadenizli bazı arkadaşlarının kışkırtmasıyla kendilerinden 3-5 yaş büyük Yahudi, Rum çocuklarını dövmeye kalkarlarmış. Bir av, bir cihat duygusu içinde. Çok ağır bir acı olarak kalmış bu onda. Bereket, ortaokul yıllarında, Tünel'de, 6-7 Eylül Olayları sırasında, evlerine sığınan Yahudi ve Rum komşuları saklamanın, korumanın insansal kıvancı nı unutamıyor. Bir arınma olanağı yaratmış bu olay Ferit İlsever'de. İlsever gençlik günlerinde gerçek anlamda yaşadığını duyumsadığı yılları şöyle anlatmıştır bir yerde İTÜ'deki (İstanbul Teknik Üniversitesi) altı yıllık öğrenciliğimin son dört yılı (1966-1969) önemli benim için yani güzel İstanbulumuzun daha da güzelleştiği ve yazgısının yeni boyutlar kazandığı yıllar... Zayıf yanları nelerdir, bunlar daha ortaya çıkmış değil. Ama şurası kesin Boş yok. Siyaset alanında tek kusuru sivrilme tutkusu taşıyor olmaması. Bugün için ve kendi koşulları içinde bir erdem olarak görüyorum ben bunu. Bir değil, üç değil, yüz tane adayı vardır Sosyalist Parti genel başkanlığının. Ferit İlsever bunlardan biri, üstüne basarak söyleyeyim, ayrıca, birincilerinden biri. 1946 doğumlu. Yüksek makine mühendisi. Sosyalist düşünceyle İstanbul Teknik Üniversitesi'ndeki öğrencilik yıllarında tanıştı. FKF (Fikir Kulüpleri Federasyonu) üyesi, bu kulüpler ad değiştirdikten sonra da Dev-Genç üyesi. İşçi-Köylü gazetesinde, Proleter Devrimci Aydınlık ve Halkın Sesi dergilerinde çalıştı. Devrimciler arasında prototip sayılmaz. Çok sakin. Ama kadife altında demir yumruğun gerçeğini de ayıramayız ondan. Hasan Yalçın şöyle diyor Yanlışlar karşısında, bunlar büyük bile olsa, öfkelendiği pek olmaz. Telaşsızdır. Otobüse bile son saniyede biner, aracın kaçma olasılığı yokmuş gibi davranır. Hiçbir zaman da kaçırmamıştır otobüsü. Sözlüğünde sert ve kırıcı laflar yok. Karşıtları tarafında da sevilen adam. Yine Hasan Yalçın'ın sözleri Eleştirilmesi hem zor, hem kolay olan biri. Durumdaki olağanüstülük bile çalışma hızını fazla etkilemez. Eleştirilecek yanı pek yoktur. Ayrıca, eleştiriye öğrenci bir tavırla, hoşgörü içinde yanaşır. Geleceğin adamı, kafayla deviniyor, bedenle ya da başka bir beden parçasıyla değil. Bütün liderler bugün partilerine benziyorlar. O da kendi partisine en çok. Büyük bir düşünür, gerçek bir politika liderinde üç öğe görür Sıcak hırs, sorumluluk üstlenme, serin gözlem. İlsever'de son ikisi var da, hırsı da serin mi ne... Geleceğin adamı olduğu için belki de böyle. Sürpriz tanımayan adam. Her tür gelişme olağandır onun için. Güven odağı. Ağır kanlı devrimci. Şemsiyesi bir yeşil çadır(lar). 14 Ağustos 1988 Ziyaü'l-Hak Beş altı yıl önce bir ansiklopedinin ek cildini hazırlayan ekip içinde çalışıyordum. O arada çeşitli ülkelerde olan biteni ayrıntılı biçimde aktaran yıllıkların birinde okuduğum bir olayı unutamam. Tüylerim ürpermişti. Simgesel bir olay oldu benim için. Öyle ki Zulümler adlı şiir çalışmama onu temel alarak başlamış, dünyanın başka ülkelerinde eşdeğerini aramıştım. Pakistan'da Ziyaü'l-Hak rejimini imge olarak ele getiren bir olay hoparlörler olayı. İslamabad'da cadde ortasında insanlara işkence ediliyor. Öyle bir hoparlör düzeni kurulmuş ki, kırbaçlanan kişilerin acı çığlıkları yalnız orada değil, başka caddelerde de on, belki on beş kilometre öteden de işitiliyor. Birbirine bağlanan hoparlörlerle bu çığlıklar kentin en uzak semtlerinde oturan halk kesimlerine sindirici bir önlem kıvamıyla yansıtılıyor. İnanılmaz, şaşırtıcı bir dünya zulmü, korkunç bir devlet terörü çıkıyor ortaya. Allahına yan bakan şeriatçı ancak bilim-kurgu yapıtlarında, teknik masallarda rastlanabilen bir düzenek kurdurmuş ve zulüm ortalamasında İbn Alkame'yi bile geçmişti. Dün, saat kaçtaydı, trajik, ama doğal, beklenen sonunu öğrendim televizyon haberlerinden. Ne tuhaf, Ziyaü'l-Hak'ın ölümünü bütün dünyanın öğrenmesini istedim. İlk olarak en yakın arkadaşıma telefon ettim, evde yokmuş, kızı çıktı çocuğa söz ettim onun ölümünden. Bu şeyi gösterir. Ziyaü'l-Hak'ın aynı zamanda bir Türkiye sorunu olduğunu ve üzerimizdeki olumsuz ağırlığını... Herkesin öğrenmesini istedim. Sevinç miydi. Değil sevinç. Ama bir kurtuluş duygusu, kapının aralanması, bir Ortadoğu Rönesans ezgisi... Sonra ikinci imge Ziyaü'l-Hak'ın bindiği uçağın havada patlayarak darmadağın biçimde bin bir noktaya saçılması, açıklanamaz sesler içinde yok olması.. O andaki ses... Milyonlarca hoparlör, milyonlarca kırbaç. Buttolar, Benazirler, suç ve işkence girişimleri, armağanlar, hiçbir şey çıkaramaz o sesi. Bir milyon hoparlör patladı. O anda ne düşündü, onu merak ediyorum. Sevinç değil. O yaşarken, mümkün bir ölümünden, daha doğrusu öldürülmesinden haz duyabilirdim. Ama kişi öldükten sonra bir başka konum kazanıyor. Artık, tarih midir, coğrafya mıdır, Ziyaü'l-Hak. Masal ifritidir artık. Ama soğumuştur. Daha yaşlı sanıyordum. 1924 doğumluymuş. İngiliz, sonra Amerikan subayı, İngiltere'nin Hindistan ordusunda yetişmiş. İkinci Dünya Savaşı'nda Burma'da, Java'da, Malaya'da... Süvari... Pakistan'a eyer vurdu. Lama görgüsü sıfır. Tibet damının üstünde akan havayı bir kez bile solumak istemeyen Çingene. Öyle ki yanında bütün Nehrular Viyanalı çıkar. Gandi'siz maymun olur mu. Düşünemiyorum. Hep bombalarla oynadı. Nükleer görgüsüz. Uzayla da oynamak istedi. Öldürme olaylarına öylesine dadandı ki bir bakıma kendi hakkı da oldu o tür ölüm. Bir çeşit mahşer duygusu üretti çevresinde. Kral Arthur'un Ölümü adlı yapıtta kahreden darbe diye bir bölüm anımsıyorum. İngiliz astsubayı ve Amerikan tüygenerali o korkunç durumu yaşattı, sonunda da bir ah için kendisi yaşamış oldu o durumu. Hayber Geçidi'nde nice insan, nice hayvan akışı olmuştur. Barbarlıkla tarih değerleri nasıl iç içe geçmiştir. 12 Eylül'den önce mi sonra mı, ama çok kısa bir süre önce ya da sonra başlamıştı İran-Irak savaşı. Bu cumartesi günü ateşkes... Ve Ziyaü'lHak ortadan kaldırılıyor. El soktuğu Afganistan olayı da aynı günlerde yeni çözüm kazanıyor. Filistinliler de aynı günlerde devlet kurmaktan söz ediyorlar. Papandreu da aynı günlerde Türkiye'yi ziyaretten vazgeçti. Ölmedi, parçalandı. Yakınlarıyla nasıl konuşurdu acaba. Şemsiyesinin ucunu bir yurttaşın gözüne saplamış bulunduğu için onu paraşüt olarak kullanamadı. 21 Ağustos 1988 Ferruh Doğan Ferruh Doğan'ınki kadar pastel ve İstanbul'a benzeyen bir yüz düşünemiyorum. Bütün hayatı zaten Beyoğlu'nda geçmiş. Üçhoron Kilisesi'nin, Aya Triada'nın avlusunda saklambaç oynamış. Mavi ispirto içip içip resim yapan Beyaz Ruslar, Ermeniler, Yahudiler, Rumlar arasında büyümüş. Tünel'le Şişli arasında. Başka bir kültür meşin ciltli kitaplar, pembe topuklu kadınlar... Anadolu'yu dolaştığını sanmam. Ama Asrileşen Köy gibi bir yapıta imzasını atan da o oldu. Kuramdan çıkış yaptı kuramı, içinde yaşadığı bir uygarlık durumunun doğal bir sonucu olarak ele aldı. Yabancılaşma sorununu çok iyi anladı. Bu konuda ilk çıkışı yapan sanatçılardan biri de o. 50 kuşağı lafını ilk edenin de o olduğu söylenir. Tef Karikatürcüleri Albümü'nün önsözünü (imzasız) yazan da o. 50 kuşağı, çizgi sanatında büyük bir patlama yarattı. Garip şiirinin işlevini gördü kendi alanında. Toplumsal açıdan alırsak, belki biraz daha bile fazlasını... 1950'den sonra büyük çıkış yapan köşe yazarlarının bu karikatürcü kuşağa (Turhan Selçuk, Ferruh Doğan, Ali Ulvi, Semih Balcıoğlu, Tonguç, Altan Erbulak, Marko Paşa çıkışlı M. Uykusuz...) çok şey borçlu olduklarını söyleyebiliriz. İkinci Yeni şairlerinin de. Ama şunu da söyleyebiliriz Bu borç yeterince kabul edilmediği gibi, hiç ödenmemiştir de... Ferruh Doğan'a sanatıyla da, ama onun ötesinde her şeyiyle, kişiliğiyle, kuşağı içindeki konumuyla, armağan ettiği kalemle, kadeh tutuşuyla, yazıhanesiyle, her şeyiyle bakmak istiyorum. Bunların toplamıyla, toptan bir bakış... Yıllar önce (1976) Politika gazetesinde şöyle yazmışım onun için Tek tek bireyleri değil, toplumsal durumları görüyor. Dikkat edersek, Ferruh Doğan'da belli siyasal kişilerin profilleri bile, kişisel portreler olmaktan çok, birer prototipin çizgilerini taşır. Bu konuda bir portreci değil, bireşik bir tarihçi görünümündedir. Sanırım, bu onu bir Brecht esprisine de götürmekte. Sevmediği sömürücü tiplerin de ayrıca çirkin olmaları için çalışmaz. Kalantor, iyice memnun, biraz da içinde bulundukları saçmalığın izlerini üstlerinde taşıyan kişilerdir bunlar. Böylece, Ferruh Doğan giderek, yerginin ötesine geçiyor galiba. Belki de yeni bir yergi anlayışına. Bu da çizgi planında, verdiği yargıların yanı sıra ek bir şiirsel olanak sağlıyor ona. Evet, bir şair olarak görüyorum, onu. 50 kuşağından sonra karikatürde simgeler (ki sınıfsaldı), bir bakıma ortadan kalktı. Eskiden bütün Turgut Özallar'ın ortalama ve sınıfsal yüzü yapılırdı. Gırgır'dan sonra her Turgut Özal'ın ayrı ayrı yüzleri yapılmaya başladı. Evet, şair de. Yine de bugün bakıyorum, daha çok düşünür. Hatta biraz da politikacı. Yitirdiği yan orada. Amatörlüğünü yitiriyor. Bunu şunun için söylüyorum, en amatör adam da o aslında. Azgın sanayileşme başlayınca gazetelerden kaçmaya başladı. istemiyordu artık. Azgın sanayi de onu Parmakkapı 45. İlkokulu çıkışlı, her şeyi bilir adam. Gerçekten bilir. Taksim Lisesi'ni bitirdi, daha sonra dört beş yıl İstanbul Üniversitesi Hukuk Fakültesi'nde okudu. Babıâli'ye on üç yaşında girmiş Doğan Kardeş adlı çocuk dergisinde, Şaka adlı mizah dergisinde. 15 yaşında Cumhuriyet'te. Bambaşka bir Babıâli serüveni onunki. O deney kimsede yok. ‘60'ta, çekip gidiyor. Yani yıl altmış. Bütün karikatürcülerin ve sanatçıların gerçek anlamda ağabeyi. Yol açar, iş bulur, dert dinler. Edebiyata en yakın çizgici. Levantenlerin içinden getirdiği bir oturma kalkma görgüsü var ki o gidince belli ki o da gidecek. Levantenlerin arasında büyüdü ama, aynı zamanda Vatandaş Türkçe konuş. ya da Yerli malı kullan. çocuğu. Tramvay delisi. yemek için giderdi. Degüstasyon'a makarna Kapıcı Surpik'in tehcir damgasını gördükten sonra sosyalist oldu. Kayıtlı olduğu fakülteyi bitirmeye çalışmayıp da başka fakültelere konuk öğrenci olarak düzenli devam eden tek öğrenci. Bir ara varoluşçuluğa gönül düşürmüş. Akgözlü konuksever savaşçı. Şık'ın tam da tek'i. Yazlıkta bir günde sekiz tişört değiştirir. Modacı Rambo. Şemsiyesi yüz tane. Yarısını dostlarına kullandırıyor. Ama her birinin tek tek yarısını. Yağmur yağarken şemsiyesinin altında başka bir insan daha yoksa rahat yürüyemez. 28 Ağustos 1988 Nazif Kocayusufpaşaoğlu Maliye Bakanlığı'nda yükselme grupları ve klikleri vardır. Üstatlara ya da arkadaşlara dayanmadan yükselme seyrek rastlanan bir olaydır. Ya kurullar, diyeceksiniz... Kurullar, evet. Ama kurullar içinde de grup gerçeği çıkar ortaya. Nazif Kocayusufpaşaoğlu (KYPO), bence bir başına, yalnız kendi gücüne dayanarak en üst noktalara yükselen ender bürokratlardan biri. Yeterince güçlü maliye ve iktisat oluşumu dışında, kültür birikimi ve cesaretiyle de kendini kabul ettirdi. Bir varsayım ileri sürülür. 27 Mayıs'tan sonra Milli Birlik Komitesi aleyhine sözler söylediği ya da düşükler i övdüğü için bir süre Bu söylentinin doğru olmadığı anlaşılıyor. Son yıllarda siyaset alanında kendine özgü bir yer yaratarak yukarıdaki soruya bir açıklama getirdi. Kendini ayırdı. Gerçek anlamda liberal bir konum yarattı kendine. Nicedir modalanan liberal sözcüğü aferizmle, salt ticari davranışla bir tutuluyor ülkemizde. Kavramdaki özgürlükçü ve demokratik anlam parçası yok sayılıyor. Maliye Bakanlığı'nda sadece bir bürokrat değildi. Devlet adamı çizgilerini de taşıyordu alnında. Astını ödüllendirebilir, ama astını ve üstünü rahatça cezalandırabilirdi de. Üstüne ceza veren tek bürokrat. Öfkesi, daha doğrusu öfkeleri (çok yönlü ya) olan adam. Platon devlet adamının niteliklerini sayarken şu dört öğeyi öne çıkarır Filozofça bir tavır, hız, öfke ve güç... Bunlar yan yana olmalıdır. Sözünü ettiği öfke öğesini açıklayacak bir çıkma da yapmadan edemez Platon Devletin bekçiliği söz konusudur. Ünlü Haşim Paşa'nın küçük torunu. Yalnız Haşim Paşa mı. Doğuştan, anadan doğma cesur yani. Saint Michel Fransız Koleji'ni ve İÜ İktisat Fakültesi'ni bitirdi. Maliye Müfettişi, Maliye Tetkik Kurulu Üyesi, Bakanlık Müşaviri, Müsteşar Yardımcısı, Hazine Genel Müdürü ve Milletlerarası İktisadi İşbirliği Teşkilatı Genel Sekreteri. Bürokrasinin en yüksek noktalarına yükseldi yine de, bana sorarsanız, yarım kaldı kariyeri. İlk bakanlık müşavirliği görevinden (o günlerde bu görev adamakıllı aktif bir posttu) sonra altı bakanla çalıştı Sadık Tekin Müftüoğlu, Ziya Müezzinoğlu, Prof. Bedri Gürsoy, Deniz Baykal, İsmet Sezgin ve Kaya Erdem. Yasalardan aldığı yetkiyi ve gücü herkese karşı ve sonuna kadar elinde tutan bir adam karşısındayızdır. Kaya Erdem. Kaya Erdem bir bakan gibi değil, Turgut Özal'ın komiseri gibi devinmekteydi. Özal, Hazine'ye göz koymuştu. Onu Maliye Bakanlığı'ndan mutlak koparacaktı. (ve sonra Hazine uçtu gitti). İstifa etti. Akbank Yönetim Kurulu Murahhas Üyesi oldu. Bir süre sonra oradan ayrılışının da, Özal'ın banka üzerindeki baskılarının kişisel hedefi olmasının bir sonucu olduğu söylenir. DYP'ye girdi. Bir ara genel başkan yardımcısı oldu. Cindoruk'un genel başkan olmasından sonra oradan da ayrıldı. Sürekli başa güreşir. Son seçimlerde yoklamalar'ı aşamadı. Yine yalnız. Ama belirsizlik içinde değil. Tavrıyla bir başına da olsa var olabiliyor. Çekinilen adam. Bu da yalnızlığının bir gerekçesidir, diyorum. Bir başka gerekçe de kendine aşırı güvenmesi ve bunu çevresine sezdirmesi. Oysa çekinilecek tek yanı bilgileri. Bir şeye kızsa, gider bir köşede, öğrenmeye karar verdiği beşinci altıncı yabancı dildeki kitabın sayfalarını çevirmeye başlar. Yalnız. Parası pulu var. Öyle sanıyorum. Şemsiyesinin kabzasında kakma kaplan. 4 Eylül 1988 Rauf Tamer Dikkat etsinler ha, Gönderdiğimiz kan asil kandır. Bu cümle onun. Büyük bir deprem sonrası, Doğu Anadolu'daki bazı illere Batı'dan yapılan kan bağışları dolayısıyla böyle yazmıştı. Rauf Tamer'in yazılarını, düşüncesini, siyasal ve ideoloik konumunu özetleyen bir cümle bu. Kişi, özellikle de bir yazar, bu kadar barbar olabilir mi. Ya da birilerini memnun etmek için kendini bu kadar aşağılayabilir, eziyete atabilir mi. Yeni Bedii Faik. MHP'li ülkücü, Bedii Faik. Şöyle bir ayrım var aralarında Bedii Faik'in kişiselliği örgütlerle, partilerle kendi arasında kolay aşılmaz bir baraj da yaratıyordu. İttifakları vardı onun bir kurum gibi de davranabiliyordu Rauf Tamer ise ortada görünme tutkusunu buyruksuz çalışma yöntemi olarak kabul ettirdi. Sanırım buyruğa da hacet kalmadı. Daha buyruk çıkmadan gereğini her zaman yerine getirmiştir o. Milliyetçi Cephe yazarı. Devlet adam öldürebilir mi. Mümkün mü. sözünü hep Niçin öldürmediğini anlayamıyorum. anlamında kullandı. Ülkücüleri rahatsız edecek bir çelişkiye asla düşmem. Düşmedim demek, onun ağzında, ‘Onlar ne yaparlarsa candan katılıyorum da demek. Kontrgerilla sözünü eden teröristtir. Komprador diyen medeniyet düşmanı . Rauf Tamer 1970'li yıllarda sürekli olarak Ecevit'i karalamak için çalıştı. Onun kişiliğinde bütün bir ilerici kesimi. Marshall Mc Luhan'ın iletişim konusundaki iki sözcüğü vardı Mesaj ve Masaj. Çarpıtarak söylersek, Rauf Tamer solcular için mesaj verdi. Sağcılara da masaj yaptı. Solcular. Solcuları insan bile saymıyor. Zaten solla çatışmak için düşünce silahı da yok. Bu yüzden kendini antikomünizm için havaifişek üretmekle görevli gören Rauf Tamer'in varoluş nedenini başka yerde aramak gerekir. CHP. Rauf Tamer'i yaratan CHP'ye karşı aldığı tavırdır. Milliyetçi Cephe yazarı dedim demin. R.T.'in kendisi için en elverişli konum bu olmuştur. Etkileri de en çok o dönemde görüldü. Özellikle de İkinci Cephe günlerinde ve Ecevit kabinesi zamanında. Bütün sağı temsil ederken belirsiz kalabiliyor, kendi iç çelişkilerini örtme olanağı bulabiliyordu. Sağdaki partilerin çelişkilerine karşı duyarsız kalabilmenin de bir yoluydu bu. Aslında özdeşleşmiş göründüğü ülkücülerden zaman zaman utandığını söyleyebiliriz. Mukaddesatçıları da kendine iyice uzak buluyor. 12 Eylül'den sonra ikilem, üçlem, dörtlem içinde kaldı. Bu da onu Tercüman'da ilk yazdığı günlerdeki Rauf Tamer'e, onun esprilerine götürdü. Polise övgüler düzen, gümrükçülerin ne iyi adamlar olduklarını dünyaya ilan eden, alaturka şarkılar havarisi, futbol tutkunu bir Rauf Tamer. Oysa bu tür gazete yazılarını, Melih Aşık, içerikli çalışması, gerçeğin soluk aldığı köşesiyle geçersiz kılmıştı. Ne tuhaf, sağın en çok okunan yazarı bugün kendi gazetesinde de en işlevsiz köşe yazarı. Bugün de Cehpe günlerindeki gibi bütün sağı temsil etme özleminde. Ama o belirsizlik, iç çatışmalar karşısında o bulutsu hava artık elvermiyor. İç çatışmada ayrıntıya inemiyor açık yorum yapamıyor. Partiler üstü kalmasının başkalarının gözünde bir değeri yok. Kendisi için elverişli siyaset havası ortadan kalkınca varolma nedenini de yitirdi sanki. Ayrıca, Rauf Tamer'in kültür ve bilgi değerleriyle yeterince beslenemediği de bir gerçek. Bazı kavramları yerine oturtamamış. Bir yeteneği olduğu inkâr edilemez. Ama onu geliştirici hiçbir çaba göstermemiş. Bugün 50 yaşı dönmüş durumda. Şimdiye kadar işi zekâsıyla idare etmiş olmasını bir başarı olarak görmek gerekir. Sermaye 12 Eylül'de silahlandı, onun da muradı oldu. Hep aynı şeyleri yazmış Rauf Tamer. İç politika konuları ve kişiler. Binlerce yazıda hep aynı ayrıntılar, aynı espriler, aynı sorular... Öyle ki köşesine Sözün Kısası yerine Aynı Sözün Tıpkısı dese daha gerçeki olurdu. Aktif lokavtçı. Sarı gazeteci. Bir derdi de öz Türkçe. Hiçbir birikimi olmadığı halde salt gazetenin yönetimini desteklemek için sık sık bu alana dil uzatır. Köşe yazarlığı kırkambar bir meslektir, ama hiç bilmediği konularda bu kadar yüksek sesle konuşmak da kişinin bir yerde ya da bir gün işini bitirir. Dağlarca'nın sözünü anımsadım yine Köşe yazarlığı bir birikimin, bir hayat deneyiminin karşılığı olmalı. Rauf Tamer'in böyle bir karşılığı hiçbir zaman olmadı. Ama o da basınımızda son yıllarda ortaya çıkan yeni bir yazar tipinin simgesi. Bu yanıyla ilginç. Sermaye ne isterdiyse onu yazdı. Polis ne derdiyse... Şemsiyesinin sapıyla Türkiye'deki cop sayısı bir adet artar. 11 Eylül 1988 Aydın Yalçın Forum'la Yeni Forum arasındaki ayrım iki Aydın Yalçın arasındaki ayrımın tam izdüşümüdür. Aynı adam amansız özseverliğin itisiyle zaman içinde ikiye ayrıldı. 14 Mayıs-27 Mayıs arasındaki 10 yıl içinde Demokrat Parti'ye Adnan Menderes'e karşı Forum dergisinde, kurucularından biri olduğu Hürriyet Partisi saflarında mücadele etti. 27 Mayıs'tan hemen sonra Yeni Türkiye Partisi'nde, daha sonra da Adalet Partisi'nde yer aldı. Böylece Demokrat Parti'nin, Adnan Menderes'in bu kez de mirasçısı olarak boy göstermeye kalkıştı. Bu onu açıklar. Neden mi boy gösterdi. Bir şeyleri içi götürmedi. 1960'tan sonra soldaki gürleşme, yeni mesajlar, yeni insanlar, yeni parıltı, 1950'li yılların ünlü kişilerini, bu arada demokratik mücadelenin altın çocuklarından biri olan Aydın Yalçın'ı da görünmez kılmıştı. Ekonomi (çok az da sosyoloji) kökenli olduğu halde, baştan beri yüzde yüz siyasetçi bir kimliği var onun. Dünya durumu siyasetine programlanmış Türkiye'ye ve kendine dünya durumu içinde yer arayacak... Avrupa'ya Amerika gözüyle, Çin'e Amerika ve Avrupa gözüyle, Sovyetler Birliği'ne şaşmaz Amerika gözüyle bakar. Türkiye'ye ise kararmış Amerika gözüyle... İç siyasete o kadar önem vermez. Ama kişisel şans aramaktan da hiçbir zaman vazgeçmez bu arenada. 1957 seçimlerine Eskişehir'den Hürriyet Partisi adayı olarak katılmıştı. Seçim günü oradaydı. Akşama doğru lokantada iki eski öğrencisine rastladı. Daha sonra bir kahveye gidip ilk seçim sonuçlarını radyodan öğrenmeye çalıştılar. Saat 20.30'da uyuyacağını söyleyerek eski öğrencilerinden ayrıldı, oteline gitti. Berikiler gece geç saatlere kadar radyonun başından ayrılmadılar. Aydın Yalçın zaten kazanamayacağını bildiği için mi gidip uyumuştu. Yoksa bu işlere verdiği önem zaten o kadardı da, onun için mi. Sanırım, her iki durum da söz konusu. Bu olay ondaki özseverliğin duygusal kökleri olmadığını gösteriyor. Yurttaşlık algısının bile rasyonel bir yanı vardır. Bu algı Amerika'nın Sesi gibi bir Amerika'nın Yalçın'ı yaratmıştır. Rasyonellik bu kadar. Bugün Ortadoğu Teknik Üniversitesi'nde ve Siyasal Bilgiler Fakültesi'nde verdiği derslerin adlarına bakalım Sosyal ve Ekonomik Tarih , İktisadi Düşünceler Tarihi . Bu dallarda bilgi üreten ya da toparlayan bir kişinin toplum sorununa, ülke sorununa Aydın Yalçın gibi bakmaması gerekir. Ama Aydın Yalçın çeyrek yüzyılı aşkın bir süre var ki bilimsel kuşkuyla hareket eden, bir ders boyu çözemediği bir problemi öbür derse girer girmez aslında bu eğrinin adı fiyat olacaktı, orada yanılmışım diyerek kendi yanlışını açıklayan o eski doçent değil. Öncü'deki yazıları son nesnel yazılarıydı belki de. Gerçi bugünkü konumunu da o yazılar hazırlar ya, neyse... 1950'li yılların başlarında Siyasal Bilgiler Fakültesi'nde adları sonradan Türkiye'nin ülke olarak serüveniyle birlikte anımsanacak birçok doçent, hoca olarak çalışmaya başlamıştı Turhan Feyzioğlu, Bahri Savcı, Sadun Aren, Seha Meray, Aydın Yalçın... Turhan Feyzioğlu ile Aydın Yalçın'ın durumları koşut biçimde gelişti. Turhan Feyzioğlu da solun yükselişi karşısında ve bütün bütüne kişisel nedenlerle sağa dadanmıştı. Sadun Aren rahat devinme olanağı buldu. Seha Meray ve Bahri Savcı, bu iki demokrat aydın her zaman bir şeylere karşı mücadele, direnme içinde buldu kendini. Aydın Yalçın nicedir yinelemeler içinde. Hemen her yazısında Brezinski adı geçer. Olur olmaz zamanda birden Think-Tank'tan söz eder. Türk-İslam sentezi mi. Bir Amerikan rötuşuyla benimser o sentezi Türk-İslam-Batı sentezi. Aydınlar Ocağı'nı olumlu bulur. Hatta Turgut Özal'ın Ocak'la bağ kurmasını alkışlar. Özgürlük çoğulcu olmalıdır, ama kısıntılarla elbet... İslamiyeti de çoğulcu, hoşgörülü, rasyonalist kökenlere bağlar bir yandan. Bir yandan da şeriatçıları kınar. Irkçıları da kınar, ama dış Türklerle ilgilenmeliyiz diyerek avuntu dağıtmak ister. Ziya Gökalp'in çağdaş bir ideolojinin genel çerçevesini hazırladığı kanısındadır. Millet, her şey millette var... Akıllı silah propagandisti. 1980 Temmuz'unda hazırladığı anayasa önerisinde kuvvetli devlet özlemindedir. Nedir kuvvetli devlet. Bir yerde şöyle der Askeri yargıda, askeri disiplin artırılmalıdır. 1924 Anayasası Meclis Hükümeti getirmiş ya, Aydın Yalçın 1961 Anayasası'nı koşut bir bağlamda eleştirir Hâkimler Hükümeti. Anlaşılıyor ki 1982 Anayasası'nın Yalçın'ın önerdiği taslağa çok borcu olmuş. Tek derdi sol. Sovyet tehlikesi kalksa da, iç tehlike vardır. Kapitalist dünya onun için hür dünya dır. SEİA anlaşmalarına karşı çıkıldığında çığlığı basar. Amerikan yardımını ne sanıyorsunuz siz, üslerin kirasıdır o yardım, üslerin kirası. Celal Bayar'ı ve Fuat Köprülü'yü büyük devlet adamları olarak görecek kadar eski düşüncelerinden çark etmiştir. Acımasız bir serinlik var yüzünde. Gözlüğünün altındaki çini çocuk nasıl da duyarlıksız yetişmiş. Bir uzaklık izlenimi uyandırıyor. Gerçekten, en masum anlatımla Aydın Yalçın için şöyle diyebiliriz Yetiştirilmiş gibi yetiştirdi kendini. Şemsiyesi şifreli. 18 Eylül 1988 Raif Ertem Şair ve cemiyetçi, festivalci ve kültür adamı, yazar ve örgütçü, siyasa adamı ve hukukçu hümanist ve avcı. Uçarı meyhaneci ve klasik aile reisi. Daha bir sürü niteliği, tuttuğu iş, girdiği uğraş var Raif Ertem'in. Sözgelimi 68'lilerin en yakın dostlarından biri oldu ve o yıllarda onlarla birlikte tutuklandı. Sözgelimi ülkemizde en eski çevrecilerden biri olarak göründü. Her şey çok, her şey çoğul onun hayatında. Sözgelimi okuldan düzenli, ama zararsız atılma şampiyonu da odur. Hem ortaokulda, hem lisede, hem de fakülte yıllarında birer kez atılmıştı. Bütün bunların, düzenli öğrenim görmesini engelleyememiş olması da ilginç. Gerçek anlamda hukukçu (avukat) oldu. Bunu bir çelişki ya da açıklanması zor olay olarak görmemeli diyorum. Çeşitli uğraşlar, çoğunca aynı zaman birimi içinde toplanmamış, bir hayat çizgisi üzerinde birbirini açıklayabilir biçimde art arda sıralanmış... Tek yanıyla belirse, toplumda daha çok dalgalanma uyandırırdı. Kişi vardır, bir tek iş ya da işlevle anımsatır kendini. Raif Ertem öyle değil. Yüz, sanki bütün bir dönemin, bütün bir kuşağın yüzüdür. Ama onun üçe, beşe, sekize ayrılmasını bölünme olarak görmemeliyiz. Dağılma olarak, hiç... Her uğraşına tek uğraşıymış gibi bakmış, kendini ona adamıştır. Bir özveri olayı var burada. Sanırım, Raif Ertem'i tam açıklayan bir sözcük özveri. Özverisini sever de. Onu yaşama sevincinin bir uzantısı olarak görür. Zaten her şeyi yaşama sevincinden çıkarmıştır. Başarılarını ise görmezden gelir. Kimi zaman da sahiden görmez. Solda çok dolaştı. Ama yer değiştirmedi. Sempatizan değil, dost. Gençlik hareketlerinin ise, kendisi. Yüz yerde işlevi olmuş. T. Milli Talebe Federasyonu'nun, T. Milli Gençlik Teşkilatı'nın ve başka gençlik örgütlerinin coşkulu temsilcisi. Fikir ve Sanat Eserleri Kanunu'nu hayata geçiren de o. Raif Ertem demişler ona, bir bakarsınız, 1978 DİSK'e bağlı Tekstil Sendikaları kongrelerini yapmadıkları için kapanmak üzereyken, kayyum olarak yerden bitmiş ve kötü sonucu önlemiş. Bakarsınız, günümüzdeki İstanbul Festivali'nin temeli olan T. Milli Talebe Federasyonu festivallerini düzenlemiş. Bir çeşmeden mi söz ediliyor, o çeşmeyi görmek için beş on gün ortadan kaybolmuş... Bakarsınız, SHP'nin Bakırköy İlçe Başkanı olmuş. Korsan kasetlerin peşine düşmüş ve onları yurt çapında toplatmış. 27 Mayıs'ta öğrenci merkez komitesinin üç üyesinden biri. Sonra bakarsınız Basın İlan Kurumu Genel Kurul Üyesi olarak Türk basınının gerçek haklarına gölge düşmemesi için mücadele veriyor. Rekorsuz. Ama her şeyde, her zaman belli düzeyin üstünde. Girdiği lokantada önüne Sakıp Sabancı'nınkinden daha iyi yemek gelir. Başarılı ve kişisel anlamda mutlu bir kişi olarak görüyorum Raif Ertem'i. Başarısının kaynağında sanatçı yapısı ve öğrencilik dönemindeki etkinlikler var, sanırsam. Düş ve gerçek onda çok elverişli bir biçimde yan yana gelmiş. Öğrencilik yıllarında cemiyetçilik yapıp da daha sonra toplumumuzda etken bir rol almayan sıradan bir kişi olarak yaşayaduran kimseye rastlamadım. Öğrenci dernekleri, kişiyi bir siyasa ön deneyim olarak, sıcak insan ilişkilerine götürüyor. Bu derneklerin, özellikle 1950-1970 yılları arasında böyle bir işlevi vardı. Raif Ertem de, işte, o cemiyetçi öğrenci türünün en belirgin prototiplerinden biri olmuştur. Bugün elli yaşını dönmüş bulunduğu halde neden hâlâ öğrencilik, ilk gençlik ya da gençlik günlerinden söz ediyorum. Raif Ertem'i o günler yaratmış da ondan bugün de o günler var yüzünde. Yaşını hiç göstermemesini de buraya bağlayabilir miyiz. Bir panorama, bir çiçek dürbünü, içinden hoşgörü fışkıran bir tutku karşısındayız. Yavaşça belirmiş gökkuşağı. Bugünü tam yaşar. Yarın ise artık öbür gündür. Geleceğin tasarımı olarak yaşar şimdiki zamanı. İyi niyet, güzel niyet. Avukat yırtıklığı sıfır olan bu adamın nasıl dava kazandığını hep merak ederim. Neler yapıyor bunun için sözgelimi. Avcılığa nasıl zaman buluyor. Sanata, kitaplara... Avukat olarak ilk duruşmaya çıktığı günün ertesinde Akşam gazetesinde şöyle bir haber başlığı vardı Eski sanık avukat oldu. Konuşan bir şemsiyesi var. 25 Eylül 1988 ... Arabeskin üç devi bu üç ünlemle özdeşleştirilebilir. Aralarında ayrımlar da ünlem ayrımları. Of. Orhan Gencebay. Ah. Ferdi Tayfur. Allah Allah. İbrahim Tatlıses. Hint yapımı Avare filminin ülkemizde gösterilmesinden (1955) hemen sonra ortaya çıkan, önce bir süre Arap ezgisini temel alıyor görünen, daha sonra köksüz ve bağımsız bir sanat görünümü içinde bugüne gelen arabeske bir rastlantı olarak bakamayız. Bir yaşama biçiminin karşılığı olarak çeşitli planlarda derin yansılar taşıyor. Öyle ki İbrahim Tatlıses'le Turgut Özal'ı aynı bileşik kapta görüyoruz. Arabesk, lümpenin taşıyıcılığıyla, sonunda evlere girdi, sosyeteye bile sızdı. Gecekondu ve minibüs müziği olmaktan öte bir anlam taşımaya başladı. Başlangıçtaki Suat Sayın naifliği, Şükran Ay yalınlığı yok oldu. Her şey söz katarlarına dönüştü. Günlük hayatın her an yeniden yarattığı bir duygu iletişimiyle büyük kentleri tuttu. İbrahim Tatlıses bu hayat biçiminin arenasında. Daha çok zordaki erkeğe, mahpus görmüş kişiye seslenen Orhan Gencebay, hep kendi görüntüsünü gizli tutma eğiliminde olmuştur. Ondaki belirsizlikte canavarsı bir yaratığın soluk alışını da duyumsarız. Kentleşmeyle ek yükler de alan bu acımasızlığın parçalı görünümlerine tanık oluruz. Ferdi Tayfur gözyaşıyla terledi ve o canavarı şeytansı bir konuma getirmenin yollarını aradı. Bununla sanki yan kültürü temizlemiş de oluyordu. Ferdi Tayfur'la arabeske hafif müzikten ayrıntı yansıları da geldi. İbrahim Tatlıses ise spor bağlamında olmayan bir koşu içinde belirdi. Aslında arabeskin bir örneği, uyması gereken biçimleri, göndermeleri yoktur. Tatlıses'te hiç yok. Kendi kendinin taklidi. Yine de Yılmaz Güney söylencesini içinde taşıyıp durduğu bir gerçek. Gencebay sanki öç alarak mazoşisttir Ferdi Tayfur sadece kendisinden öç alınarak da mazoşist... İkisi de acıdan söz eder, ama acıyı somut duyguya, hatta duyuma indirgemişlerdir. Tatlıses'te ise büyük bir yaşam itisi var acı da, hüzün de bir yerde yekinmenin yerini, hatta bir bakıma kaba bir mizahın da yerini tutuyor gibi. Lümpenin zampara sözcüğünde lider anlamı ve tadı bulan, Ümit Besen'deki Batı, Metin Milli'deki alaturka yansısına aldırmayacak kadar kendine güvenen bir adam karşısındayız. Başarıyla başı müthiş dönmüş. Öyle ki yarın altkültürdeki yerini değiştirivermesi, başka planlarda boy göstermesi de beklenebilir. Büyük ilk rastlantı dan sonra hiçbir şey rastlantı olamaz artık onun için. Buradan alırsak, Aydınlar Dilekçesi'ni imzalamasını da rastlantı ya da politika olarak görmemek gerekir. Atina ve Paris zaferlerini doğal, sıradan işler gibi karşılayacak kadar megaloman. Skandal, olay, yankı, Tatlıses'te önceden tasarlanmaz. Her şey olup bittikten sonra doğal şeylermiş gibi algılar onları. Adam kaldırma, kadın dövme, Kürtçe şarkı söyleme de öyle... Türkücülük, skandalı o kadar kaldıramayacağı gibi, sürprize de açık değil. Ayrıca türkü büyük kent karmaşasında var olamıyor. Türkücü türküyle tören adamı olmak zorunda. İzzet Altınmeşe ile Tatlıses'in bugünkü konumu arasındaki ayrım türkü-arabesk ayrımıdır da. Onun arabeske kaymasında bu gerçeğin de rolü var. Hiç değilse kendini arabeskin ortalık yerinde buluverince bir de bu yönden rahatladı. Arabeskte türkü kıvamı da yarattı. Ama türkü dinleyen yörelere, kırsal kesime arabeskini götürebildi mi. Belli değil. Çamurda kara zambak. Bilisiz, cüretli, dobra ve içten. Ününde hiçbir söylence payı olmayan kıro çocuk. Ünlü bir sanatçıya Sezarlar, ermişler, Roma senatörleri benzeri heykelini yaptırıp evinin bahçesine yerleştiren bir sosyete sünnetçisi vardı. Tatlıses de öyle yapıyor. Ana heykelci de kendisi. Filmlerinin öykülerini de kendisi yazıyor. İlk filmlerinde (Günah gibi) Urfa ağzıyla kendi sesinden konuşurken, daha sonra dublaja başvurması, İstanbul aksanıyla devinmeye başlaması da ilginç. Müzik bir dövüş onun için. Türkiye'deki kabadayı gerçeğinin kendinden de geçmesi özleminde. Devlet işlevi görüyor kabadayılıkta. Küçük Emrah'ı saymazsak, arabeskçilerin en bilinçsizi, ama en sezgilisi. Parası vadesiz hesapta durur. Hisse senetli lümpen. Kadını kümes hayvanı olarak görüyor. Şemsiyesini müştemilat Urfa'ya şan olsun diye. olarak kullanıyor. 2 Ekim 1988 İlhan Selçuk Onun üzerine yazılacak bir yazı için en uygun başlık sürekli etkenlik olabilir ya da göz açıcı ya da büyü bozucu. Bütün bir yeni gazeteci kuşağında (Oktay Akbal, İlhami Sosyal, Mehmed Kemal, Sadun Tanju, Emil Galip Sandalcı, Refik Erduran, Altan Öymen) görülen uyarıcı işlev ilk çizgilerini İlhan Selçuk'ta ve Çetin Altan'da bulmuştu. Bu kuşak 1950'li yılların başlarında yazmaya başlamış, ama asıl varlığını 1960'tan sonra ortaya koymuştur. Gazete sayfalarında bir dönüşüm başlamıştır onlarla. Daha önceleri, köşe yazarı, genellikle salt siyasal yüzeyde devinen (Bedii Faik, Metin Toker), kimi zaman belediye eleştirileriyle yetinen (Burhan Felek) bir kimlikteydi. Ya da gözbağlayıcılığı meslek edinmiş konumda (Peyami Safa). Bir zamanlar büyük bir eylem adamı olan İspanyol yazar J. Semprun bir konuşmasında yazıyla hayatın değiştirilemeyeceğine inandığını söyler. Ama işte, ülkemiz bir yazar kuşağı, elbet koşulların da yardımıyla hayatın ve dünyanın değiştirilebileceği düşüncesini bir süre için iyice parıltılı kılmıştı. Çetin Altan'da daha çok hayatın, İlhan Selçuk'ta daha çok dünyanın değiştirilmesi söz konusu. 12 Eylül'den sonra bazı şeyler değişti, iki yazar bazı konularda ayrı tutumlar içinde. Ama adları ileride de yan yana anılacak. Büyü bozucu işlev daha çok edebiyata özgü bir işlev gibi görünüyor. Edebiyatımızın Nâzım'dan ve 1940'tan sonraki devinimi de bu yönde olmuş. Edebiyat, sosyalist bir doğrultuda olmadığı zamanlarda da nihilist bir doğrultuyu mutlaka taşımış. Yine de son 30-40 yıl içinde bütün bir edebiyata karşın, bu konuda büyük etkenlik, andığım gazeteci kuşağına nasip oldu. İlhan Selçuk, Çetin Altan gibi bir kuşkudan değil, bir etikten, daha doğrusu etik olmasını istediği bir şeyden çıkmıştır. İdeoloji planında durduğu yer zaman içinde değişti. Ama, diyorum, çıkış noktası değil, vardığı nokta, kazandığı işlev önemli. Diyebiliriz ki bu işlev çıkış noktasını aşmış, bir yerde onu kendine mal etmiştir. 1961'de şunları yazıyordu Atatürkçülük tıpkı öbür ideolojiler gibi, sınıf ve yönü kesin çizgilerle çizilmiş bir ideolojidir Sosyalizm gibi, liberalizm gibi, etatizm gibi. 1968'de de şöyle yazacaktır Kemalizme ihanet edilmiştir, ama Türkiye'yi kurtarmaya artık 1924 Kemalizmi yetmeyecektir Onun doğrultusunda, onun devrimcilik ilkesini uygulayarak yeni devrimler yapmak gerekir. Atatürkçülüğü sürekli bir atılım olarak görmekte, ona hiçbir zaman donmayacak maddeci bir öz tanımaktadır. Ona göre Kurtuluş Savaşı antiemperyalist bir savaştır. Ne var ki Atatürk'ün ölümünden sonra ülkemizde bu savaşın doğrultusunda hareket edilmemiş. İktisatta milli bir politika izlenmemiştir. Türkiye, Amerika savunma stratejisinin bir ileri karakolu, yabancı kapitalizmin açık pazarı haline getirilmiş, halka bir tüketim toplumu felsefesi aşılanmıştır. Bütün yazılarında bu görüşün ayrıntılarını getirir. Bu görüşe aykırı her şeyi kıyasıya eleştirir, didikler. İsmet Paşa'yı da, Atatürk'ün emrindeki İsmet Paşa, Atatürk'ün ölümünden sonraki İsmet Paşa olarak iki dönem içinde ele alması bundandır. 1920-1935 arasında Türkiye'de zorunlu ve büyük adımlar atılmıştır. Asıl tartışılacak dönem 1935'ten günümüze uzayan yıllar olmalıdır. Türkiye bir Amerikan pazarı mı olacaktır. Yoksa kendi ulusal pazarına sahip mi çıkacaktır. Ordunun varlık nedeni de bu noktada kendini gösterir. Milli pazarı yabancıya sömürtmemek. İlhan Selçuk bu görüşlerini her an, her fırsatta, her biçimde savundu. Bu uğurda, 12 Mart döneminde Cemal Madanoğlu ve Doğan Avcıoğlu ile birlikte tutuklandı. Her şeyi anlatabilen, yalın görgülü, sağlam bir Türkçesi var. Çoğunca mizah öğelerinden yararlanır. Önermekten çok, soru sorar, eleştirir. Mizah da yüzde yüz eleştirinin silahı olarak ortaya çıkar. Bu yüzden büyük ölçüde yergi çizgileri taşır. Bilindiği gibi yergi, çok eski çağlarda, toplumun kişilerden, özellikle de siyasetçilerden ve din adamlarından öç alışı olarak belirmiştir. Belki de bu yüzden yergi, toplum sözcüsü İlhan Selçuk'un işlevine uymakta, hatta yakışmaktadır. Güldüren değil, cezalandıran bir mizahtır onunki. Kahreden bir alay gücü karşısındayız. Toplumun öcünü komayan, unutmayan, bağışlamayan. Bir sanatçı yanı da var. Ancak sürekli mücadele, duyguyu bastırma, gizleme, denebilirse erteleme zorunluluğu, o yönünü tam serbest bırakmasına her zaman izin vermedi. Açımlayıcı yazılarında ise adamakıllı ağırbaşlı bir tutum içindedir verileri, olayları konuşturur. Türkiye'yi hiçbir zaman bir başına soyut olarak görmez, toplumsal dünya haritasında bakar ona. Bir eşzaman mantığı yaratmıştır, her gerçeği bir de o mantığa vurmadan edemez. Günlük olayı sürekli olarak tarihle yüzleştirir. Hüznünü belirtmez, fotoğraflara saklar. Bir yedek subay hüznü var fotoğraflarında. Bu yüzden mi, benzediği için mi, Menemen'de vurulan Kubilay'la bir akrabalık bağı var mıdır diye düşünmüşümdür her zaman. Bunca mücadelenin, kavganın sonucu ne. 141. ve 142. maddeler Türk Ceza Kanunu'nda eskisine göre bugün çok daha eğreti duruyorsa, bunda onun da payı var. 12 Mart ve 12 Eylül değerlerinin kısa günde yüzgeri edilmesinde de... Bir yazar için, diyorum, bundan büyük ödül olabilir mi. Gerçeğin sesi. Yarı otomatik şemsiyesi de, zaten, ger-çekkk. diye açılır. 9 Ekim 1988 Nahit Hanım Samet Ağaoğlu anılarında Nahit Hanım için Rönesans gibi kadın sözlerini kullanır. Bin dokuz yüz yirmi üç gibi kadın da diyebiliriz. Ya da Cumhuriyet gibi kadın. Bu onun mistik kişilerden hoşlanmasına hiçbir zaman engel olmamıştır. Sözgelimi ilk kavalyelerinden biri Necip Fazıl. Kaç kuşak geçmiş Cumhuriyet'in ilanından bu yana. Nahit Hanım bunların hepsinde sanatçılarla, aydınlarla içli dışlı olmuş. 1930'larda da, 1940'larda da, 1950'lerde de, 1960'larda da, 1970'lerde de, 1980'lerde de... Yine de 1940 ve 1950 kuşaklarının temsilcileri ile daha bir yakınlık kurduğu görülüyor. Sofranın başında Rönesans gibi açılır. Ertesi gün o geceden bir şey kalacak Şuranızda bütün insanlara uzanan sıcak bir iletişim gereksinimi... Ortak tarihinizi yaşadınız. Kendinizdeki bir ışığı fark ettiniz. En azından öyle bir ışık varsayımı içindesiniz. Bir şey üretiyor. Yoksa gençlik duygusu mu üretiyor Nahit Hanım. Anılar. Anlatmaz anılarını. O konuda bütün girişimleri boşa çıkarır, hiçbir tuzağa düşmez çok şeyi incelikle geçiştirmeyi bilir. Kimi zaman da öfkelenir. Ama kısa sürer bu. Geliyorum yerine geliyom dediği anda bunalım atlatılmıştır. Geçmişe dayanmaz kimseyle paylaşmaz