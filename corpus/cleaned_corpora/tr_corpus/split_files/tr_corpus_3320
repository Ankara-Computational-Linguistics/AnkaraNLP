maalesef şu bir gerçek ki, bu bizim toplumumuzun temelinde olan bir algı. Etik olarak kabul edilen davranışların temelinin bu fikir olması da hayatı kadınlar içim yaşanılması güç kılıyor. Dişiliğin ve feminenliğin toplumda algılanış şekli zevk ve kolaylık temelli olduğu için zaman zaman görüyoruz ki, kadınlar tutkularını ve hayallerini takip etmek için bir şeyleri göze aldıklarında kullanılıp sömürülüyorlar. Bu yazıda belirtilenlerin ne kadar sivri olduğunu inanın biliyorum. Fakat şort giydiği için yüzüne tekme atılan ve trans olduğu için yakılan kadınların parçası olduğu bir toplumda yaşıyoruz. Ben her ne kadar buraya yazdıklarımın herhangi bir şeyi değiştirmeyeceğini biliyor olsam da kitabın ana karakterinin geçirdiği yirmi dört saati temel alan Stefan Zweig tarafından kaleme alınmış Bir Kadının Yaşamından Yirmi Dört Saat adlı bu kitap maalesef bana bunların çağrışımını yaptı. Şiirlerden çok küfürlerde adları geçen bütün kadınlar adına çok üzgünüm. Faruk Ege HatırnazFİLUnutmak istediklerimi silebilmek istiyorum. Çok sevdiğim bir kitabı tekrar ilk kez okumak için. Ya da kötü biten bir ilk aşkı silmek ve rüyalarımda daha fazla onu görmemek için. Ağlayarak uyanmamak için veya artık yaşamayan biriyle tanıştığımı unutmak için. Daha çok mutlu olmak ve daha az üzülmek için. Tanıdığım insanlarla tekrar tanışmak istiyorum mesela. Gerçekleşmemiş olasılıklar beni büyülüyor. Bir ağacın tırmanılmamış dalları hepsi. Acaba aynı olur muydu diye düşünüyorum. İnsanlar bu yüzden alkol ve uyuşturucu kullanmıyor mu zaten? Bence haklılar. Ertesisabah baş ağrısıyla birlikte tekrar hatırlayana kadar her şey unutuluyor. O akşam başka bir akşam oluyor: Hiç yaşanmayanların ve yaşanacakların akşamı. Böyle bir şans varken neden ayık gezesin ki? Nedeni bu: Tekrar hatırlamak. Tekrar hatırlamak çok daha zor. Her akşam unutuyorsun ve her sabah taptaze hatırlıyorsun. Yanında olmadığı dank ediyor kafana. Hayatının mutsuzlukla geçtiğini hatırlıyorsun, sanki hayatının mutsuzluğu beş dakika önce; uyandığın anda hayatına girmiş gibi. Alkol ve uyuşturucuların yıkıcı etkisi her probleminin bıraktığın yerde olması bence. Karaciğerden ve alınan yanlış kararlardan daha öte bir şey. Mutsuzluğunu tekrar toparlayıp önüne seriyor, daha büyük, daha yeni problemlerle. Ölmekten korkmayan bir insanın gözünü korkutan şeyler bu problemler.“Senin akıl defterin benim zaten” dediği günleri unutmak istiyorum. Paşa paşa hatırlıyorum çünkü. Gittiğinden beri fil gibiyim. Sadece belli şeylerde en azından... Seçici fillik yapıyorum. Her zamanki gibi, tanıştığım insanların isimlerini saniyeler sonrasında unutuyorum. Kendi telefon numaramı unutuyorum. Akıl defterim yanımdayken de unutuyordum. Kızardı bana bir de özel olan her günü unuttuğum için. Cevap veremezdim hep haklıydı. Akıl defterim oydu ve şimdi unutmak istediğim şeyler var. Onu yüreğimden dışarıya çıkardığımdan beri içeride her gün yağmur yağıyor. Onunla geçen yılların ardından değişiklerden hoşlanmadığımı unuttum. Gittim gönlümü değiştirdim. O da hoşlanmıyor olacaktı değişikliklerden; bir daha onu görmedim sonrasında. Yine de zihnimin her köşesinde benim için çok özel birine ait saç tokaları vardı. Onu kafamdan silmem gerekiyordu. Aşırı pohpohlanmış bir filmdeki sürekli saçı değişen Clementine'ı silmeye çalışan zavallı Joel gibi. Filmdeki değişken zaman akışını izleyicinin gözüne sokmak için boyayıp duruyorlardı kadının saçını. Defterimin saçları hep gün batımıydı. Ekranda hareket eden imgelerin insan beyninde yaratabileceği etki oldukça şaşırtıcı. Zira, film beni yıkıp geçiyordu resmen. Unutmak üzerine olan bir film, başıma neler geldiğini bana hatırlatıp duruyordu. Çok sevilen ve bunca zaman pohpohlanmış olduğunu sandığım film yüzünden daha çok istiyorum şimdi unutmayı. Eternal Sunshine Of The Spotless Mind izledikten sonra aklına karpuz kabuğu düşen bir eşeğim resmen. Her mutlu sahne boğazımda takıldı. Zaten unutmak isteyen birisi için oldukça korkunç bir film. Türkçe'ye de Sil Baştan diye çevirmişler. Konusu kısaca beyin formatı. Eh, uygun bir isim yani. Filmdeki operasyon, mutsuzluğa gitmekte olan bir ilişkiyi kafadansilip süpürüyor. Oturup baya hayalini kurdum film bittikten sonra. Bence üzücü olan, unutmanın karanlık tarafı. Geri alınamayan bir işlem çünkü. Tekrar hatırlamak yok. Ne iyi ne kötü; hiç ayrılmamışız ve hiç birlikte olmamışız sanki ama operasyon yalnızca birisini silmeyecek filmdeki gibi. Son birkaç yılı tamamen sileceğini düşünüyorum. Acaba ilk buluşmamız silinince Ankara'dakiyegâne opera binası aklımdan silinir miydi? Her sabah önünden geçmek yorucu oluyordu. Hayalimdeki akıl silme operasyonu bu. Gıcır kafalar, gülen suratlar.Sonra da yoluna devam edeceğim. Hiçbir şey olmamış gibi. Yeni insanlarla tanışacağım ya da yeni olduklarını sanacağım en azından. Sonra da rüyalara onlar girecek. Başkaları. Mutsuzluk kotamı başkalarıyla dolduracağım. Her zaman sevdiğim şeyleri ilk kez yaşayacağım. Hep takip ettiğim sanatçıların işleri yine ağzımı açık bırakacak mesela. Zamanı geldiğinde ilk kez aşık olduğumu zannedeceğim belki. Kim bilir? Ortamlarda da “Eternal Sunshine Of The Spotless Mind çok over-rated bi' film abi yaa” diyeceğim daha izlemeden. Hep ön yargılıydım zaten, buna da kızardı akıl defterim. Ön yargı kalacak, değişim gidecek.Ta ki tekrar mutsuz olana kadar. Belki tekrar silerim bir şeyleri. Farkında olmadan başımı tekrar belaya ve hüzne sokacağım eminim. Zaten gittiğim yollardan bilmeden tekrar geçerdim büyük ihtimalle. Arada bir 'Geri Dönüşüm Kutusu'nu boşaltmak lazım sonuçta. Hem insanlar da böyle söyledi zaten hangi bölümde okuduğumu söylediğimde.“Ooo bi' format atarsın artık!”Seren Bayraktar GİZLİ KAHRAMANLAR Herkes bir amaç uğruna mı geliyor bu dünyaya; yoksa sadece bazılarımız mı bir amaç uğruna sürdürüyor yaşamını? Fedakârlık edebileceğimiz şeyler hepimizin aynı mı? Ne kadar cesuruz ya da ne kadar korkağız? İnsanlık herkes için aynı derecede mi önem taşıyor? Kendi yaşamımızdan daha önemli değer ve yargılarımız var mı? Bütün bu soruları kendime sormamama neden oldu Dağ filmi. Yaptığımız işlerden, sorumluluklarımızdan ya da özel hayatlarımızdan şikâyet ederken fazlasıyla bencillik yapıyoruz çoğumuz çünkü bize bu ‘sıkıcı’ fırsatları sunmak için her gün ölümle burun buruna yaşayan kahramanları unutuyoruz ya da hiç bilmiyoruz. Oğuz ve Bekir de bu kahramanlardan. Onlar hayatlarını tamamen vatanına ve milletine adamış iki genç bu filmde. Yaşamı, insanlığı, ölümü, fedakârlığı, arkadaşlığı ve aşkı tekrar hatırlatıyor onlar bizlere ve belki de ne demek olduğunu öğretiyorlar yeniden. Bu terimlerin her biri daha fazla anlam kazandı bende. Daha çok farkına vardım her birinin öneminin. Şimdi bütün sorularımın cevapları var ve bir amaç uğruna yaşamak istiyorum bende bu dünyada. Dağ filmini izlerken en çok da milliyetçilik duygularımız kabarıyor şüphesiz. Askerlerimiz gecesini gündüzüne katıp kendi hayatlarını tamamen vatani görevlerine adarken, bizler sıcacık evlerimizde oturarak aynı ölçüde fedakârlık örneği gösteremiyoruz. Bazen de çok istememize rağmen yer alamıyoruz bu kutsal görevde. Fiziksel ve ruhsal sağlığımız buna izin vermiyor belki de, ya da cesaretimiz eksik. Günlerce aç susuz, sert hava koşullarında, sırtımızda kilolarca yük taşıyarak çatışmak birçoğumuza göre değil hiç tartışmasız. Her gün yaşlı genç demeden sayısız ölü bedenle karşılaştığımızı düşünemezken, aylarca hatta yıllarca aynı amaç uğruna savaştığınız en yakın görev arkadaşınızın gözünüzün önünde can verdiğini düşünebilir miyiz? Kaçımız unutup görevimize kaldığımız yerden devam edebiliriz ki? En azından benim için fazlasıyla ağır ve kutsal bir görev; Oğuz ve Bekir’in görevi. Bu nedenle Dağ filmi benim vatana ve askere olan farkındalığımı arttırdı hiç kuşkusuz. Şimdi çok daha iyi anlayabiliyorum vatanımın ve bizim için her şeyini ortaya koyan askerlerimizin değerini. Filmi izledikten sonra en çok da kendi içimde çatışma yaşadığımı fark ettim. Kendime sıklıkla bu hayattaki amacımın ne olduğunu sorar oldum birkaç gün boyunca. Ne kadar denesem de tatmin edici bir cevap bulamadım. Hayatta siyah ve beyaz kadar net renkler varken grilerde kaybolduğumun farkına vardım. Düşündüğüm, üzüldüğüm, sevindiğim her şey çok anlamsız gelmeye başladı. İnsanlar canıyla mücadele ederken çoğumuz sadece günlük zevklerimiz, isteklerimiz için yaşıyoruz. Basit kavgaları, ufacık sorunları gözümüzde kocaman bir dağ yapıyoruz. Dünya sadece kendi etrafımızda dönüyor sanıyoruz. Gözümüzü, kulağımızı her şeye kapatıp sadece kendimize odaklanıyoruz bencilce. Ben bunların geç de olsa farkına vardım. İnsan hayatının önemini çok daha iyi anlıyorum şimdi. Kendi küçük sorunlarımda boğulmak yerine daha büyük problemlerle mücadele etmek istiyorum; insan hayatı gibi mesela. İnsanların özgürce barış içinde yaşayabilecekleri bir dünya için çabalamak istiyorum. Askerlerimiz güçleriyle, cesaretleriyle ve insani özelikleriyle kesinlikle ilham veriyorlar bizlere. Ben herkesin vatanı ve milleti için fedakârlıklar gösterebileceğine ve her şeyden önemlisi insanlık uğruna yapabileceği bir şeyleri olduğuna inanıyorum. Hiç tanımadığımız, isimlerini dahi hiç bilmediğimiz bizim için tereddütsüz canını ortaya koyan askerlerimizden, bu gizli kahramanlarımızdan ilham almamız gerektiğini düşünüyorum. Vatan ve millet duygusunun önemini ama en çok da insanlığın önemini ve değerini çok yoğun hissettirdi bana Dağ filmi. Son birkaç yıldır farkına varamadığım ve belkide göz ardı ettiğim değerlerin ne kadar da önemli olduğunu anladım. İnsanlık, insan hayatı en önemli değerler benim için ve herkes için de öyle olmalı yaşadığımız bu dünyada. Çoğumuz içinde bulunduğumuz şartlardan, yaşadığımız bu dünyadan şikayet ediyoruz ama bu değerlere sahip çıkmıyoruz. Sadece insanın, insan olduğu için önemli hissettiği bir dünyada yaşamak istiyorsak; değerlerimize sahip çıkmalıyız. Bugünümüz ve yarınımız için... Dağ 2, Yön. Alper Çağlar.2016. Can Erkazancı 21300653 Tekdüzelik ve Yüzleşmelerimiz Üniversite yıllarımda fark ettiğim şeylerden biri, kendimizi ve yaşamlarımızı tekdüzeleştirmeye çalışıyoruz. Tekdüzeleşmekten kastım elbette monoton bir yaşam tarzı değil; amaçlarımız ve yaşam doğrultumuzu mümkün olduğunca netleştirebilmek, seçenekleri aza indirgemek. Biz insanlar, hemen her şeyi kafamızda oluşturduğumuz belli sınıflar altına koyup bilinmeyenlerden mümkün olduğunca kendimizi korumak isteyen varlıklarız. Bilemediğimiz şeyler bizi korkutur ve kararsız kalma haliyle kimse yaşamak istemez. Bundan dolayı insanoğlu kararlı ve korkularından mümkün olduğunca arınabilmiş olmak için net, cevapları açık, yani tekdüze yaşamları kovalar. Geçen günlerde bir arkadaşımla tekdüze yaşamaya meyilliliğimiz konusunda sohbet ederken fark ettik ki en tekdüze yaşadığımız yıl üniversiteye hazırlandığımız yıl olan lise sondu. Yaptığımız işler, ertesi gün olacak olanlar, genel planlarımız ve hayat düzenimiz o kadar belirgindi ki, bu şablonun dışına çıkmak aklımızın ucundan dahi geçmiyordu. Bu kadar sınırları net çizilmiş bir düzende de, kendimizi oldukça kontrollü, bilinçli ve net hissediyorduk. Hayatımızdaki her şeyin sırası, önem önceliği açıkça belliydi ve biz bu tarz konular üzerine düşünmezdik, sorgulamazdık bile. Üniversite yıllarımda nasıl yaşadığımızı sorgulayacak bolca vaktim oldu. Tam da siyah ve beyaz gibi liselerimizdeki son yıllarımızdan sonra gerçek özgürlükle tanıştık. Üniversiteler kazandık, uzmanlaşmak istediğimiz bölümleri seçtik ve geleceklerimiz adına hayati kararlar altına imzalarımızı atmış olduk. Ancak düşündüğümde işler, eski basmakalıp hayat tarzlarımızdan farklılaştı. Yapmak istediğimiz birçok şey var ve bu amaçlarımızı gerçekleştirmek için seçebileceğimiz birçok farklı yol var. İstediklerimizi yapmamak veya yapamamakta seçebileceğimiz yollardan ikisi ve elbette yapmama ve yapamama da içinde birçok alt küme yani seçenek barındırıyor. Kendi adıma konuşmam gerekirse, bu denli yapacaklarım ve yapabileceklerim belli olan bir hayat tarzından sonra üniversiteye geldiğimde belli dönemlerde afalladım. Özgürleşmekten dolayı sorumluluklarımı yerine getiremediğim ve tamamıyla düşüşe geçtiğim dönemlerim oldu. Uzun süren bir depresyon dönemim oldu ve beni depresyona sürükleyen konu özgürlük ve limitlerimiz üzerineydi. Her insan mutlaka özgür olmak ister. Bahsettiğim tekdüze yaşam konusundaki düşüncelerim aile yapımı sorguladıktan sonra daha sağlam şekillendi. Maalesef mutlu bir aile içinde büyümedim, sürekli birbirleriyle atışan ve ana iletişim kanalları maalesef atışmak üzerine olan bir annem ve bir de babam var ve inkar etmek istesem bile şu bir gerçek ki bunun etkilerini yaşım ilerledikçe negatif olarak kendi kurduğum ilişkiler üzerinde görmeye başladım. Doğan Cüceloğlu istediğimiz bir hayata sahip olabilmemiz için öncelikle içimizde taşıdığımız küçük çocuk ve ana-baba arasında barış sağlanması gerektiğini, aksi halde bunun mümkün olamayacağını söylüyor (Cüceloğlu, 2015). Aynı zamanda ona göre mutluluğun ve huzurun anahtarı da burada. İşte tam bu noktada ben depresyonun derin sularında boğuldum; ne zaman hayatımla ilgili bir adım atmak istesem ve netleşip tekdüzeleşebilmek adına girişsem; içimdeki çocuğun aileme olan öfkesi beni hiçbir seçeneğe güçlü olarak götüremedi. Aslında onlara olan öfkeli dönemimden dolayı çok fazla üzülmüyorum veya büyük bir pişmanlığım yok; gururumu çok ön plana çıkarıyordum. Manasız ve şikayet etmek için şikayetlerden değildi benim isyanım. Her ne kadar bunu geçmiş zamanmış gibi dile getiriyor olsam bile bu süreç hâlâ devam ediyor da olabilir ama mümkün olduğunca bilincimi açık tutmaya çalışıyorum belki de farklı olarak. Tekdüzelik, aynı zamanda ne istediğimizi bilip ona doğru zamanda ve uygun bir şekilde davranabiliyor oluşumuzdur. Mesela insanoğlu duygusal olarak her zaman aynı yoğunlukta olamaz, bazen derin ilişkiler kurmak istemez bazen de tam tersi maneviyata yönelir ve duygusal olarak tatmin olmak ister. Bazen kişisel gelişimimize verdiğimiz önem ön plana çıkar bazen ise sosyal ilişkilere. Eğer kendimizi düzenli olarak analiz etmeyi başarırsak bu dönemeçlerden doğru bir şekilde geçebiliriz diye düşünüyorum. Böylece istediğimiz veya üzerine yoğunlaşmak istediğimiz konulara kafamız daha berrak bir şekilde yöneliriz. Tekdüzeliğe bu pencereden bakınca kendimize belki de bir parça daha derinlik katmış oluruz ve hayatlarımıza katkılarda bulunacak yepyeni değerler yükleyebilmeyi başarmış oluruz. Kaynakça Cüceloğlu, D. (2015). İçimizdeki Çocuk: Yaşamımıza Yönveren Güçlü Varlık. İstanbul: Remzi Kitabevi. Cemre Berk Demirci Suçlayamıyorum! Emile Zolâ’nın “Suçluyorum!” mektubu on sekizinci yüzyılın sonlarında Dreyfus olayları sonrasında Fransa Devlet Başkanı’na sitem olarak yazılmıştır.Mektubun konusu bir yâhudi kökenli askerin haksız yere ırkçılık yapılarak cezalandırılmasına karşın oluşan başkaldırıdır.Emile Zolâ’nın bu eserini okurken hem duygulandım hem düşündüm.Duygulandım çünkü bir fikri savunan bir yazarın , geçmişte devletin yöneticisine bu şekilde etkili bir şekilde mesaj verebilmesine hayran kaldım.Ülkemizde de buna benzer eleştiri mektubu yazabilseydi keşke.Bizim neden bir Emile Zolâ’mız yok dıye sordum kendime.Fark ettim ki bu durum yalnızca cesur bir efsanenin ortaya çıkıp kendi direnişini haykırışı değildi.Bu durum bu denli efsanelere inanabilecek,ondan etkilenebilecek bir toplumun da onu desteklemesiydi.Maalesef isteğimin gerçekleşmemesindeki ana sebep de bir Emile Zolâ olmamasından çok toplum algısının devlet ideolojisine karşı gelememesi.Günümüz toplumunda devletin verdiği her karar tartışılmaksızın doğru olarak kabul ediliyor.Karşı çıkan kitle ise haklarını sonuna kadar aramıyor,karşılarındaki kitleyi ikna etmek yerine onları görmezden gelip durumu kabulleniyor.Peki Türkiye’de alınan her karar 1800’ler Fransa’sına göre çok daha demokratik ve doğru mu?Bence değil.Kamu sınavları,ihalede rüşvet iddiaları,anayasal hukukun sorgulandığı bir ülkedeyiz.Örnek vermek için çok geçmişe gitmemize gerek yok;Ali İsmail Korkmaz Davası gerçeği var önümüzde.Düşünün Emile Zolâ gibi bir açık mektup yazdığımızı;Cumhurbaşkanı’na ve Türk Adaleti’ne eleştiri yaptığımızı.Emile Zolâ’nın sadece ilk iki paragrafını alıp yeniden yazmak istiyorum: ” Sayın Cumhurbaşkanım, Türk Adaleti, Bir gün bana göstereceğiniz hoşgörüden dolayı minnet duyguları içinde,haklı itibarınız konusunda kaygılanmama ve size şimdiye kadar öylesine parlak olan yıldızınızın, lekelerin en utanç vericisi ve en silinmezinin tehdidi altında bulunduğunu söylememe izin verir misiniz? Gezi olaylarını öyle böyle atlattınız, biraz tepki çektiniz. Topluluklarla savaşmanın ulusal tepkileriyle göze batıyorsunuz, şimdi de büyük emek, gerçek ve özgürlük değerlerimizi taçlandıracak olan görkemli Topçu Kışlası’nı açmaya hazırlanmaktasınız. Ama şu iğrenç Ali İsmail Korkmaz olayı, adınız –başkanlığınız diyecektim– üzerinde ne korkunç bir çamur lekesi! Bir adli kurum emir üzerine, öldürülen çocuğun katillerini aklamayı göze aldı, her türlü gerçeğe, her türlü adalete son bir tokat daha atıldı. Bitti artık, Türkiye’ nin yanağında böyle bir leke var, tarih böyle bir cinayetin sizin başkanlık döneminizde işlenmiş olduğunu yazacak.”(1). Ben bu mektubun gerçek çevirisini okurken ne kadar duygulanıp,düşündüğümü söylemiştim.Peki ya bu değiştirdiğimiz mektup orijinali kadar etkili oluyor mu? Benim cevabım olmadığı yönünde ancak ben bunun nedeninin dilimin yetersiz olmasından çok Emile Zolâ etkisi bırakamamam olduğunu düşünüyorum.Kendim dahi onun satırlarını değiştirirken onun bende uyandırdığı duyguların binde birini hissedemedim.Belki de kendim kendi yazdıklarıma inanamadım.Bu mektubu dünya tarihinin sayılı eserlerinin başında bir eser olmasının sırrı da burada gizli.Emile Zolâ yazdıklarına sonuna kadar inanıyordu ve bir şekilde yazdığı kitleyi kendine inandırabiliyor,onları arkasına alabiliyordu.Hatta yazdıkları yüzünden tutuklanıp sorgulanmıştı da.Buna karşın halkın önemli bir kısmını ikna ederek kendini aklamayı hatta Dreyfus Davası’nın sonucunu etkilemeyi başarmıştı.Öte yandan bu satırlara benzer satırları yazacak birini düşündüm günümüzde;bizi etkileyecek,olaylara bakış açımızı değiştirecek,inandıklarımız doğrultusunda bizi harekete geçirecek.Ne yazık ki ne ikinci bir Emile Zolâ günümüzde var ne de ikinci bir “Suçluyorum!” mektubu.Bu yüzden sadece bu esere hayranlık duyabiliyorum ancak Emile Zolâ gibi yanlış yapanları SUÇLAYAMIYORUM!. Kaynakça: Suçluyorum! 5. Basım 2015 J’accuse​, Émile Zola © 2007, Can Sanat Yayınları Ltd. Ştiadlı eserin 19. sayfasından esinlenilerek yazılmıştır.(1) "Alain Göbek Deliği Hakkında Derin Düşüncelere Dalıyor" Farklı çağlar farklı anlayışları, paradigmaları da beraberinde getirir. Bizim çağımız da Milan Kundera’nın Kayıtsızlık Şenliği’ndeki başkahramanı Alain’e söylettiği gibi “Göbek Deliği ​ ​Çağı”. Kişiye özel olmayan, herkeste bulunan o göbek deliği gibi bu çağda biricikliğimiz sarsılıyor; bireyselliğin, seçimlerin bir yanılsama olduğu algısına kapılıyoruz. Alain tüm kitap boyunca göbek deliği üzerine düşünüyor. Peki neden göbek deliği? Alain 10 yaşlarındayken annesini son görüşünü hatırlıyor. Ana kahramanımız annesi tarafından istenmemiş bir gebeliğin sonucu ya da kendi deyimiyle “bir davetsiz misafir”. Annesi o çok küçükken onu babasına terk edip gitmiş. Alain onu en son yazlıklarında bir gün görmüş. Annesi bakışlarını küçümseme ve biraz merhametle oğlunun göbek deliğine dikip, bir zamanlar istemese de Alain’i hayata ve kendisine bağlayan o bağın olduğu yere dikip, sırra kadem basmış. Alain’in göbek deliğine anlam yüklemeye başladığı an da tam olarak bu. “...Ağır ağır eve dönerken Alain, çok düşük belli pantolonlarıyla çok kısa kesimli tişörtlerinin arasında açıkta kalan göbek deliklerini gösteren genç kızları dikkatle inceliyordu. Cazibelerinin kudreti, artık ne uyluklarında ne kalçalarında ne de memelerinde yoğunlaşıyor, vücutlarının ortasındaki bu küçük, yuvarlak delikte toplanıyordu sanki...” (41) Her çağın kendi cazibe merkezi vardır. Kadının bedeninde bir bölge diğerlerini geride bırakır ve dönemini o yönetir. Kadın cazibesinin merkezi uyluksa bu olsa olsa upuzun bir yolun metaforudur. Ulaşılmazlıktır, kadına ulaşılmaz olmanın büyüsünü kazandırır. Eğer bu merkez kalçalarsa, bu kez durum tersine döner. Bu kez amaç hedefe ulaşılabilecek en kısa yoldur. Ya memelerse? Bu durumda bu yönelim tıpkı Meryem gibi kutsallıktır, kadına görevinin, anneliğin, yüceliğini atfeder. Peki ya dönemin altın noktası bir dördüncü nokta, göbek deliğiyse? Bu kez diğerlerinden farklı bir durum çıkar ortaya. Uyluk, memeler ve kalçalar o kadına aittir, insan sevdiği kadının bu uzuvlarını diğerleri arasından tanıyabilir. Ancak göbek deliği diğerlerinin aksine ait olduğu bedeni değil, kadın olmayan bir şeyi, fetüsü temsil eder. “Her kadının cinsel organından, ucundaki başka bir küçük erkek ya da kadınla birlikte, bir başka göbek bağı çıkıyordu ve bütün bunlar milyonlarca ve milyonlarca kez tekrarlandı, devasa bir ağaca, bedenlerin sonsuzluğuyla oluşan bir ağaca, kolları göğe dokunan bir ağaca dönüştü.” (78) Göbek deliğinin ifşası, onun yüceltilmesi ve dönemin cazibe merkezi haline gelmesi ve insanların birbirine bağlandığı bu Havva’nın, göbek deliği olmayan kadının ağacı… Bütün bunlar bize bireyden ziyade daha derli toplu bir şey, tür olduğumuzu hatırlatıyor. Bireysellik bir nevi yanılsama. Bizler uygarlık olarak, kolektif olarak varız. Kararlarımız ne toplumdan ne de seleflerimizden bağımsız olarak varlar. Doğma kararımızı bile anne babamız alır bizim yerimize. Tıpkı kitapta Alain’in annesinin, Alain’i ve kendini öldürmeyi deneyip pes etmesi gibi, pek çoğumuz da, ve hatta ben de, bizi taşıyan bedenlerin anlık kararları, inatları veya Alain’in annesi gibi mağlubiyetleri sonucu doğma hakkı elde ederiz. “Gördüğün insanlardan hiçbiri, burada kendi iradeleriyle bulunmuyorlar. Bu söylediğim tüm hakikatlerin en banali elbette. Öyle banal ve öyle önemli ki, bunu görmeyi ve duymayı bir kenara bıraktık.” (98) Doğduğumuz bedeni seçme şansımız olmaz. Yetiştiğimiz çevreyi ve ayak bastığımız toprağı da. Doğduğumuz çağı da. Doğmayı seçme şansımız bile olmaz. Bu dünyaya gelirken gelmeye dair bir talebimiz yoktur. Asıl önemi olan hiçbir şeyi seçme hakkımız olmaz, yapılabilecek yegane şey, bu durumda kalan tercihleri, onlar da toplumdan ne kadar bağımsız olabilirlerse, yönetmektir. Belki annesi de Alain’i, bu seçimsizliğe kısılmasın diye doğurmak istememiştir. Melodiler ve Fırça Darbeleriyle İtalya Ayşe Pınar Bozdoğan Hani Ajda Pekkan’ın İtalyancadan uyarlanan bir şarkısı vardır, “Son Yolcu” diye. Hatta nakaratı “Kimini sevgi, kimini nefret, kimini hasret alır ya…” şeklinde devam eder ya; galiba beni esir alan şey sevgimdi. Hiç gitmediğim, görmediğim topraklara duyduğum sevgi… Mina Mazzini’nin söz konusu İtalyanca şarkısı “Senza Fiato”ya getirdiği böylesine eşsiz bir yorumun, insanın içini büsbütün titreten bir sanatın harmanlandığı bu diyar; deneyimlerimden öte ruhumun gelişimi için vazgeçilmez bir durak olacaktı, biliyordum. Tesadüf eseri keşfettiğim o dizeleri ete kemiğe büründüren sesin sahibinin peşinden âdeta sınırlar ötesine çekilmiştim. Seyahat süresince kulağımda hiç dinmeyen o melodiyle yürüyüp geçtiğim her sokak birer hatıraydı benim için. Bugüne kadar yüreğinde taşıdığı onulmaz sızılarla incinen kaç insan o yollardan ayakları taşlara takıla takıla geçip gitmişti, ardında bıraktığı anılara dönüp bakarken kaç kişinin hevesi kırılmıştı o sokaklarda; kim bilir? Bir yağlı boya tablosu yapmak isteseniz kaç çeşit fırça kullanır, onları hangi renklere batırırdınız? Ruhunuzun derinliklerinde gizli kalmış düşleri veya arzularınızı açığa çıkarmak tuvalde bıraktığınız kaç fırça darbesine mâl olurdu, hiç düşündünüz mü? Ayaklarımın altından kayan beyaz kum tanecikleri turkuaz renkli sımsıcak suyun dibinde ışıldarken ben, o tuvali hayal ettim. O an suya düşürmemek için sıkıca kavradığım öz çekim çubuğu bir fırça, gezinin başında elime tutuşturulmuş tur kitapçığı ise gökkuşağına bezenmiş bir paletti sanki. Sirmione’deki kusursuzca işlenmiş yeşil, mavi motiflerin her tonunu ben karıştırmış; çocuk sesleriyle şenlenen ortamı her ayrıntısıyla ben resmetmiştim. Hayallerimden uyanıp başımı yavaşça kaldırdığımda kız kardeşimin ellerindeki rengârenk “gelato”ları damlata damlata bana doğru geldiğini fark ettim. Ufak bir görsel şölen de gelatoda saklıydı; estetik görünüm ve lezzet sanki “tarantella” hâlindeydi, sarmaş dolaş. Tadına doyamayıp kendimizi tekrar dükkânlara attığımızda âdeta renk tayfından bir parça hâlinde önümüzde beliren tezgâh, İtalyancanın baskın geldiği bir çeşit diller karmaşasına ev sahipliği yapıyordu. Manzaraya tanıklık edince “Keşke biz Türkler de Maraş dondurmasını bu şekilde benimseyip tüm dünyaya tanıtabilseydik.” diye iç geçirmedim değil. Uçsuz bucaksız Po Ovası’nda yol alırken haritada koca bir lagünün içindeki devasa bir kalkan balığını andıran Venedik’i hayale daldım. Kendimi merakla ve heyecanla Venedik’in dar sokaklarına attığımda İstanbul’un burada da bizleri karşılayacağını hayal dahi etmemiştim. Oysa San Marco Bazilikası’nın tepesinde tarih öğretmenlerimizin hep bahsettiği at heykelleri tam karşımda duruyordu. Pek çoğumuzun bir kulağından girip diğerinden çıkan tarih dersleri sanki o an anlam kazanmıştı. Ne yalan söyleyeyim, hoşuma gitti. Bazilikanın yan yana konumlandırılmış irili ufaklı birçok kubbeden oluşan yapısı -komik olacak ama- tatlı tabağının üzerine kondurulmuş dondurma toplarını andırıyordu. Galiba “gelato” zamanı çoktan gelmişti. Meydandaki kalabalık turist kafileleriyle yaşanan arbededen sıkılıp şehrin içlerine karıştım. Üzerinden geçtiğim her köprünün altında kendine has trafiğiyle gondol sistemi ağır ağır işliyordu. Siyah-beyaz çizgili kıyafetlerini tamamlayan çeşitli şapkalarıyla gondolcular gondollarından doğru birbirleriyle sohbet ederken, turistler her zamanki gibi öz çekim peşindeydi. Ne de olsa Venedik’e kadar gelip gondola binmeyeni yaşatmıyorlar, değil mi? Neyse, klişe olması gondol turu için hevesli olmadığım anlamına gelmezdi, şükür ki büyük çoğunluğu çekik gözlü dostlarımızdan oluşan kalabalıktan sıyrılıp kendime bir yer bulabildim. Yaşanan izdiham azımsanmayacak kadar büyüktü, minimal bir boğazı andıran kanalda bir müddet ağır ağır ilerledik. Rialto Köprüsü’nü geçerek Büyük Kanal’a vardığımızda ise bambaşka bir dünya çıktı karşımıza. Usta bir ressamın özenerek çizdiği bir tablo gibiydi, İtalyan Rönesansının Venedik’i. Çocukken her daim gözlerimin önünde beliren hayalî bir fotoğraf karesi vardı: Gün batımında Venedik. Üstat Necip Fazıl’ın “Her akşam camlarında yangın çıkan” derken Üsküdar’a yakıştırdığı sıfattan Venedik de nasibini almış olmalı. Çünkü gün batımı yalnızca bir olay değildir Venedik’te, âdeta apayrı bir renktir. Bilen bilir, Adriyatik’in gümüş sularına karışan o kızıllıkta ne ayrılıklar ne kavuşmalar gizlidir. San Gimignano’da porfir renkli, ıssız bir kilisenin yanı başında siyah melon şapkalarıyla ilahiler söyleyen üç genç adama takıldı gözlerim. Tek dileği anılarında değil sosyal medya hesaplarında yeni hikayeler yazmak olan turist çemberinin arasına karışmıştım bile. “Gösteriyi” parmak uçlarımda yükselerek izlemekten yorulunca bir köşeye oturup yalnızca ilahiyi dinledim. Ne aynı dini ne de aynı dünya görüşünü paylaşıyorduk, ancak aşikâr ki notalar ayrım kabul etmiyordu. Dikkatini sanata yoğunlaştırmayan herhangi bir bünye için pes tondaki birkaç çığlıktan ibaret olan bu eylemin bendeki derin etkisi başka türlü nasıl açıklanabilirdi? Etraflarında toplanan kalabalığa aldırış etmeden yaptıkları ibadeti kadraja almaktansa o anı zihnime işledim, ta ki birkaç dakikalık molamın tur rehberinin araya attığı yüzlerce metrelik mesafeye mâl olduğunu fark edene dek. Toskana’nın alnımdan şakağıma vuran güneşine aldırış etmeden adımlarımı sıklaştırdım. Aceleyle geçtiğim o sokaklarda bıraktım güncemi, sayfaları hayallerimle dolsun diye. Belki günün birinde bir ressam bulur ve resmeder onları, kim bilir? ÇALIŞMA ÖZGÜRLÜĞÜ Hayatın bize hediyeleri vardır. Ölüm de bu hediyelerden biri. Kimi nahoş bulur bu hediyeyi, benimseyemez; kimi olduğu gibi kabullenir, isyan etmez. İnsanoğlunun birçok becerisi var; ancak ne yazık ki ölümü engellemek bunlardan biri değil. Biz kabul etmeyi hiç istemesek de hayat hediyesini verir. Ölümün var olması gerçekten bu kadar kötü mü? Ölüm denilince aklınıza ne geliyor? Benim aklımda aniden koyu kopkoyu bir karanlık beliriyor. Korku kaplıyor insanın içini. Dünyada yapayalnız kalma korkusu bastırıyor önce, sonra ölümden sonraki hayat geliyor akla. Acı çekme korkusu, neler olacağını bilememenin getirdiği endişe… Ölümün yanında geriye kalan her şey bir anda anlamını yitiriyor. Hani ders notlarının yanında bir ünlem işareti olur ya, işte ölüm o ünlem işareti. Kıpkırmızı ve koskocaman bir ünlem hayatın yanında. Hayatın içinde asla unutmamız gereken şey. Bütün bunların yanında gerçekten ölümün mutluluk getirdiği hayatlar da var mıdır? Kiminin hüznü bir başkasının neşesi oluyor. Bir hayat sönerken başka bir hayat canlanıyor organ bağışı sayesinde. Bir annenin dokuz ay bedeninde taşıdığı, dört gözle dünyaya gelmesini beklediği minik bebeğinin acı çektiğini düşünün. Minicik bedeninde yapması gereken görevi layığıyla yapamayan küçücük bir organ. İnsanın elinde olmayan bu durum ölümü engelleyememenin yarattığı çaresizlikten de büyük bir çaresizlik. Gözlerinin önünde canının içinin acı çekmesi insana daha fazla acı verir. Zaman ile birlikte birçok şey değişti ve gelişti. Özellikle teknoloji çok gelişti ve gelişmeye de devam ediyor; ancak bu gibi durumlarda teknolojinin tek yapabildiği çekilen acıyı yıllara yaymak. Belki ileride bu zulmü bitirebilir; fakat şimdilik tek yapabildiği zamanı uzatabilmek, daha ötesi olmuyor. Elinden hiçbir şey gelmeyen annenin ise tek umudu başka bir canlının ölümü. Tek yardımcısı ölüm meleği olan anne ilk bakışta acımasız gibi görünebilir; ancak onun tek yaptığı bebeğini düşünmek. Ne yazık ki başkasının ölümünü umutla beklemek zorunda kalıyor bağışa muhtaç olan insanlar. Bir taraf ölümün yıkıcı etkisini iliklerine kadar hissederken diğer taraf ölümle gelen cenneti yaşıyor. Organ bağışının gereği bu, birinin yaşaması için birinin ölmesi gerekiyor. Elimizden hiçbir şey gelmeyen, engelleyemediğimiz ölümler ile bir sürü can kurtulabiliyor. Sonuçta ölümdür hayata can veren. Bana organ bağışı gayet mantıklı geliyor ve oldukça sıcak bakıyorum bu olaya. Kendi organlarımı bağışlayarak, dünyadan göçerken son bir kez bir ya da birden fazla kişiye organlarım sayesinde iyilik yapabilirim. Kendi bedenim için bunu söylemek kolay; fakat bazen öyle durumlar oluyor ki sen yakınının bedeni hakkında kararlar almak zorunda kalıyorsun. Kendin hakkında vereceğin karardan daha zor geliyor bana bu karar. Maylis De Kerangel de ‘Yaşayanı Onarmak’ adlı kitabında hem alıcı hem verici hem de yakınları bakımından organ bağışı konusunu ele almış. Bir ailenin çocuğunun ölümünü kabullenmesi ve başka birine ışık olmaya karar vermesinin zorlu sürecine tanık oluyoruz. Verici konumunda olmak ne kadar zorsa alıcı konumunda olmak da bir o kadar zor. Ahh! Ne kadar da zordur ölümün nefesini ensenden hissederken yaşamak. İnsanların hem ruhlarını ve hem bedenlerini severiz. O zaman neden ruh gitti diye bütün bedeni toprağa hapsediyoruz? Bırakalım bedeni yaşamaya devam etsin. Belki oradaki organlar gitmek istemiyorlar. Başka bir bedende tekrar yaşam vermek istiyorlar. Bir bebeğe, yaşlı bir amcaya, gençliğine doyamamış bir genç kıza hayat bağışlamak istiyorlar. Hem sevdiğiniz insanı yaşatmak değil midir organ bağışı? Onun kalbi bir başkasında atacak. O kalp sevmeye devam edecek, bazen nefret edecek ama yaşıyor olacak. Toprağın altında çürümektense başka bir bedende çalışmaya devam edebilir organlar. Bence bu konuda bir yasa çıkarılmalı: çalışma özgürlüğü. Çalışmak isteyen organlar devam etsinler iş hayatlarına. Kimse hatta beden sahibi bile engelleyemesin. Emekliliği gelmiş organlar da toprak kentte istirahate çekilsinler. Mutlu organlar mutlu hayatlar! DE KERANGAL M. (2014). YAŞAYANI ONARMAK. (DUYGU DALGAKIRAN ÇEV.) İSTANBUL: DOMİNGO Ben ve Kuledeki KızDört yaşımda ilk video oyunumu oynadığımı hatırlıyorum. Hayatım çok sakin ve sade idi. Doğal olarak oynadığım şeyler de sade şeylerdi. Neredeyse hikayeye ihtiyaç duymayan şeylerdi bunlar. Yapmam gereken tek şey karşıma gelen robotun üzerine zıplamak ve içindeki hayvanı kurtarmaktan ibaretti. Eğleniyor muydum? Hem de çok. Büyüdükçe bu eğlenme hissi yok olmaya başlıyordu. Daha fazlasını istiyordum ancak o robotun içindeki hayvanı kurtarmak bana ayrı bir zevk veriyordu. Kitaplar ve filmlerin dışında oyunların da hikaye barındırdıklarını öğrendim bir süre sonra. Gerçekten çok güzel bir şeydi bu benim için, çünkü hikayeyi onun içine girip yaşıyordum. Hikayelerin arasında dolanırken 2013 yılında Bioshock Infinite isimli oyundan haberdar oldum. Hangi dergiye baksam deli gibi övüldüğünü görüyordum oyunun. Sanıyorum ki çıktıktan 2 sene sonra odamı çeşitli posterlerle dekore etme kararı almıştım. Poster yığınının içinden Booker'ın Elizabeth'i korumaya çalıştığı posteri aldım ve duvara astım ve kendime "Şu oyunu oynayayım artık." dedim, indirime girdiği anda bütün bir paketi ile elimdeydi oyun. Karanlık açılış kısmından sonra şahit olduğum cennet benzeri manzara ve arkasından gelen hafif müziğin bana yaşattığı o anı hiç çıkaramadım kafamdan. Bir an olsun hikaye umurumda bile olmamıştı o sırada. Yapmam gereken şey bir an aklımdan uçup gitmişti. Bir yağlıboya tablosu içinde geziyor gibiydim. Ayaklarımın altında bulutlar vardı, insanlar neşe ile etrafta dans ediyor ve şarkı söylüyordu. Çok şey yapamıyordum belki ama orada olduğum hissi bana yetiyordu. Sonra doğal olarak hikaye yavaş yavaş kendini belli etmeye başladı. Artık etrafı gezmek hayli zordu benim için bu yüzden oyunun bana dediği şeyleri yapmaya karar verdim. Elizabeth'i görmeyi çok istiyordum. Hayır, karakterle daha önce iletişime bile geçmemiştim aslında. Bildiğim tek şey karakterin herkesçe sevildiğiydi. Bu gibi durumlarda önyargıyla yaklaşma gibi bir huyum vardır aslında. Birisi bir şeyi çok överse otomatikman soğuyordum o şeyden. Nedense bu önyargı yoktu kulenin içinde Elizabeth'i ararken. En sonunda yüz yüze gelmiştim onunla. İki karakterin ilk karşılaşması biraz garipti gerçekten buna rağmen Elizabeth size anında alışıyordu. Korkunç dakikalar yaşadıktan sonra bile durup dans edebilen, size hangi gerdanlığın daha hoş olduğunu sorabilen, pamuk şeker almak durabilen, etraftaki oyuncaklarla oynayabilen bir karakterdi. Saftı kısacası. Belki de bu yüzden çok bağlanmıştım karaktere. Saftı. Bu saflık beni mutlu etmişti. İşler yavaş yavaş çirkinleşiyor olsa dahi bu özelliği hep vardı. Karaktere beni en çok bağlayan ikinci şey ise oyunu oynadığım onca saat içinde onu büyütmüş olmamdı. Hayatı boyunca bir yere tıkılmış bir kızdı sonuçta, dışarı çıktığı anda pis yüzüyle karşılaşıyordu hayatın. Doğal olarak küçük bir çocuğun büyümesine tanıklık ediyordum, sadece tanıklık da etmiyor büyümesine de yardımcı oluyordum. Bunların dışında karakterin sesi beni benden almıştı diyebilirim. Çok tatlıydı, güzeldi ve insanın içini ısıtıyordu. Daha önce hiçbir kurgusal karakterin sesini bu kadar hoş bulmamıştım. Belki de bu yüzden çok sevmiştim Elizabeth'i, benim için bir ilkti. Dürüst olmam gerekirse oyunu oynadığım dönem sağlığım hiç iyiye gitmiyordu. Şu an ne kadar iyi bilemem ama o zaman psikolojik olarak belki de hayatımın en kötü dönemiydi benim için. Hayatıma depresyon ilaçları giriyordu ve bu beni hiç mutlu etmiyordu. Bu yüzden bu oyun benim için zaman öldürücü bir şeyden çok, beni mutlu edebilecek tek şey olmuştu belki de. Oyunun hikayesini, Booker'ı, Lutece ikizlerini ve en önemlisi Elizabeth'i çok seviyorum ancak aynı dönemde yaşadıklarımdan dolayı onları hatırlamak benim için farklı bir anlam kazanmıştı. Benim için artık hem iyi hem de kötü şeyler olmuşlardı. Belki de benim övdüğüm kadar iyi bir şey değildir Bioshock Infinite, ancak beni en kötü dönemimde mutlu etmeyi başarmıştı. Her duyguyu yaşamak gerektiğini düşünen biri değilimdir aslına bakarsanız ama oyunun en sonunda beni ağlatmış olması nedendir bilinmez beni mutlu bile etmişti. Toparlamam gerekirse normal bir ruh hali ile oyunun nasıl bir hale geleceğini tam olarak bilmiyor olsam da tüm hikayesi bana birden çok duyguyu aynı anda yaşatmayı başarmıştı Bioshock Infinite. Ailem dışında bana destek çıkmıştı belki de yazar Ken Levine ve yapım ekibi bilmeden de olsa. Sevme duygusunun içimde kalmasına katkıda bulunmuştu Bioshock Infinite ve hayatımın bir parçası olmuştu çoktan. KaynakçaKen Levine / Irrational GamesNurettin Ege YarımGökhan Hüseyinoğlu Herkes Hatalarından Geri Dönmek İster Geçtiğimiz günlerde, yaklaşık dört milyar yıldır varolan Dünya’nın, eski temiz haline döndürülemeyeceği uzmanların yıllarca süren çalışmalarıyla kanıtlandı. Araştırmaların sonucunun kirliliğin geri döndürülemez bir biçimde artmış olmasını ortaya koyması sebebiyle insanlar gezegenimizdeki yaşamın nasıl sona ereceği konusunda birçok kehanet üretmeye başladı. Bu kehanetlerle günlük yaşamlarımızda hemen hemen her yerde, mesela kitaplarda, oyunlarda ve özellikle filmlerde karşılaşmamız mümkün. Özellikle geçenlerde izlemiş olduğum Elysium (Neill Blomkamp, 2013) filmi bana bu durumu anımsattı. Kıyametin ne zaman ve niçin gerçekleşeceği hakkında tahminler yürütmek, gezegenimizdeki kirliliği azalmaya çalışmaktan kolay geliyor ne yazık ki. Ayrıca, bazı insanlar var ki bu durumu kendi çıkarları doğrultusunda kullanıyorlar. Bunun sonucunda ise, kirliliği azaltmak amacıyla birlik olmayı bırakın, sınıf farklılıklarının oluşması yüzünden birbirimize düşman oluyoruz. Günümüzde çevresel kirliliği azalmak uğruna yapılmakta olan çalışmalara baktığımda kahkaha atmak istiyorum. Çünkü artık “Bilinçlenmeliyiz!”, “Kendi yaptıklarımıza dikkat etmeliyiz.” ya da “En azından geri dönüştürülebilir poşetler kullanmalıyız.” gibi sözlere insanlar hiç aldırış etmiyorlar ve bence haklılar da. Çünkü, çıkar ilişkilerinin gözümüzü kör ettiği bir dünyada kuru lafa insanların karnı tok. Kendi ülkesini kalkındırmak adına birçok ülke lideri, fabrika sahiplerine ucu açık imtiyazlar tanıyor. Bu durum sadece zengin ve fakir farklılığı denilip geçilebilecek olsa keşke. Fabrikaların bacalarından çıkan duman, içinde yüzdüğümüz denizlere akan binlerce ton zehirli atık… Akşam haberlerinde gördüğümüz sıradan olaylar işte. İnsanlar neden çabalasın ki, zaten eninde sonunda bu çabayı ufacık bir hareketiyle yerle bir edebilecek insanlar varken? Diyelim ki gezegenimizi kirliliğe mahkum eden bu sayılmakla bitmeyen hataları geri almanın bir yolu olsa ya da henüz kirletilmemiş yepyeni bir yerde yaşamaya başlayabilme seçeneğimiz olsa, hatalarımızdan ders çıkarıp huzur içinde, eşit şartlar altında yaşayabilir miydik? Yine de bu durumdan kar sağlamaya çalışan biri kesinlikle olurdu bence. Hani diyorlar ya, yapay zeka gezegenimizi istila edecek ve kıyamet bu yüzden kopacak diye. Bu kadar aç gözlü insan yaşıyorken, bu durumun gerçek olabilme ihtimali bana hayal gücümün bir yanılsaması olarak geliyor. O zaman, hepimiz gemisinin batmasını bekleyen, geçmişe özlemle bakan bir kaptan olacağız nihayetinde. En iyisi kalan yıllarımızı en güzel şekilde geçirmeye bakalım. Har vurup harman savuralım, nasıl olsa Dünya yok olacak. Zaten bu şekilde düşünen insanların gerçekleştirmiş oldukları eylemlere ses çıkarmamamız yüzünden kirlilik içinde yaşıyoruz. Artık, bu durumun herkesi etkilediğini kavramamız gerekiyor. Zaten geri dönülemez denilen bir noktada olduğumuzda değil, önümüzde duran engelden kaçıp, onun orada kalacağını kabul edersek kaybederiz. Sadece yaşam habitatımızı da değil, kendi benliğimizi de kaybederiz. Dolayısıyla, birlik olmamızı olumsuz etkileyebilecek tüm nedenlerden kurtulmalı ve ırk, din, dil veya sosyal durumumuz ne olursa olsun yeniden bir araya gelmeliyiz. “Elysium” filminin yönetmeni Neill Blomkamp bu durumu “Eğer hatalarımızdan ders çıkarmakta çok geç kalırsak, dünya yoksulların mega kentinde izole edilen, zengin teknolojik güçlerin ceplerine girecek.” şeklindeki sözleriyle açıklıyor. Bu yüzden, herkesin bizim gibi düşünmesine ihtiyacımız yok, çünkü bu zaten imkansız bir şey. Ayrı ayrı kalmamalı bizim gibi düşünenlerle bir bütün olmalı ve çoğunluk oluşturmalıyız. Çünkü ancak bu şekilde tüm dünyaya sesimizi duyurabiliriz ve onlardan aynı desteği bekleyebiliriz. Sonuç olarak, insanlığa ait mükemmel sorunsuz bütün bir dünyayı imkansız olarak değerlendiriyorum. Zaten Dünya’nın yemyeşil olduğu, havasının dağ havasından onlarca kat daha iyi olduğu ve canlı çeşitliliğinin fazla olduğu zamanlara dönmemiz gibi bir durum söz konusu değil. Ancak, bu zararın belirli bir bölümünden geri dönülebileceği ön görülüyor. Ama yine de üzülüyor insan işte, Jean-Jacques Rousseau’nun demiş olduğu gibi “Tarihte ilk kez bir toprak parçasının etrafını çitle çevirip “Burası benimdir.” diyen ve buna inanacak kadar saf olan insanlar bulabilen ilk insan, uygar toplumun ilk kurucusu oldu. O zaman biri çıkıp, çitleri söküp atacak ya da hendeği dolduracak, sonra da insanlara “Sakın dinlemeyin bu sahtekarı. Meyveler herkesindir. Toprak hiç kimsenin değildir. Ve bunu unutursanız mahvolursunuz.” diye haykırsaydı, insan türünü nice suçlardan, nice savaşlardan, nice cinayetlerden kurtaracaktı.” Bu gibi durumlarda bardağın dolu tarafını görebilmek önem taşıyor, en azından hafta sonları babamın, annemle beni mangal yapmaya götürebileceği yemyeşil bir Uludağ ve dedemle fidan dikebileceğim bir orman var. Kaynakça: . Blomkamp, Neill, ABD, Elysium (2013) . Rousseau, Jean-Jacques, Fransa, Du Contrat Social (1762) . Vikipedi BENİM KAHRAMANIM Kahraman kimdir, kime denir? Sanırım “Hayal Kahramanları”nı1 okurken aklıma en çok gelen soru bu oldu. Zaten kitap okurken, kitap bana yeni bilgiler versin, yeni şeyler öğreneyim düşüncesi hep arka plandadır bende, önemli olan okuduğum kitabın beni ne kadar çok düşünmeye sevkettiğidir. Sunay Akın da her ne kadar; çizgi roman kahramanlarından Yeşilçam’a, savaş kahramanlarından çizgi filmlere kadar “Kahraman” olarak kabul edilen bir çok kişiliğe dair bilgi verici tarzda bir deneme yazmış olsa da, bahsettiğim “Kahramanlık” sorgulamasını bana yaptırması benim için esere dair büyük bir artıydı. Bir diğer artı ise çocukluğa ve çocukluğu kaybetmeye dair sık sık yaptığı göndermelerdi. Nitekim Sunay Akın’ın kendisinin de belirttiği gibi “Çocukluk” bir ağacın kökleri gibidir, insan eğer hayatını anlamlı ve özgün bir şekilde yaşamak istiyorsa köklerini unutmamalı ondan vazgeçmemelidir. Çünkü çocukluk dönemi, insanın karakterinin oluştuğu dönem olmakla beraber; sevinci, üzüntüyü yahut kıskançlık vey a nefreti saf olarak tecrübe ettiği bir süreçtir. Durum böyle olunca da çocukluğumuzun en güzel parçalarından olan, yaşlandıkça yavaş yavaş bağlarımızın zayıfladığı “Hayal Kahramanları” da farklı bir önem kazanıyor. Dolayısıyla “Kahraman”ın kim olduğu, daha da önemlisi benim(! )kahramanımın kim olduğu da… Kahraman kimdir? Benim kahramanım herkesin kahramanımıdır? “Tarkan” Türklerin kahramanıdır, peki ya Çinliler’e ya da Bizanslılar’a göre… Kahraman olmak için hayat kurtarmak, super güçlere sahip olmak ya da hikayenin mutlu sonla bitmesi gerekli midir? Sanmıyorum, Sunay Akın’ın da böyle düşündüğünü zannetmiyorum. Bence kahraman olmak için insanın hayatında olumlu bir etki bırakmak yeterlidir. En azından benim kahramanım böyledir, daha doğrusu kahramanlarım; zira neredeyse bütün kurgu kahramanlar tektir ve çevresindeki diğer karakterler yan roldedir. Benim kahramanlarımın her birinin yeri benim için apayrıdır. Onların; milyonlar tarafından övülmesine, haklarında sevgi sözleri söylenip, şarkılar bestelenmesine ihtiyaçları yoktur. Belki onlar kendilerinin kahraman olduklarını dahi bilmezler; fakat bu onları adları haykırılan diğerlerinden daha zayıf daha güçsüz ya da daha önemsiz mi yapar? Zaten hangi kahraman “Ben kahraman olacağım!” diye yola çıkar ki? Hepsinin ortak amacı insanlara yardım etmektir, bir ya da bir milyon. Yine “Benim Kahramanım” kusursuz da değildir. O sigara da içer, küfür de eder, belki aldatır da. Zaten kusursuz “Hayal Kahramanları”nı da hiçbir zaman sevmemişimdir. Captain America’ya karşı Ironman, Superman’e karşı Batman bana her zaman daha doğal, daha gerçekçi gelmiştir. Zira kimse mükemmel değildir, neden benim kahramanım mükemmel olmaz zorunda olsun ki. Çok ünlü dört super “Hayal Kahraman”ından bahsetmişken, yine Marvel evreninden “Daredevil” isimli kahramandan da söz etmek isterim. Kendisi Sunay Akın tarafından unutulmuştur belki ama benim favori “Hayal Kahramanı”mdır. Onun için en önemli şey adalettir. Zaten kendisi de part-time avukat, full-time süperkahramandır. Tamamen yozlaşmış bir dünyada kendi adaletini zarar görmüş insanlar adına uygulamaya çalışır. Bu adaleti uygularken can 1 Sunay AKIN, Hayal Kahramanları, İş Bankası Kültür Yayınları, Ankara 2015. almaktan ya da zarar vermekten çekinmez. Özel güçleri bir yana, onu benim için farklı yapan şey hukuk sisteminin işlemediği bir dünyada kendi adaletini uygulamaya cesaret edebilmesidir. İçinde yaşadığımız dünyada da hukukun her zaman haklıdan yana işlemediğini düşündüğümüzde böyle bir cesaret bana çekici geliyor haliyle. Merak etmeyin canım, elime çekiç alıp sokaklara çıkacak halim yok. Benim Kahraman’ım a geri dönelim o zaman. Onun iyi-kötü bir çok özelliği vardır elbette, ama belki de en önemli özelliği beni ben yapmasıdır. Onsuz bir “Ben” düşünemememdir. Bana yaptığı küçük kahramanlık beni değiştirmiş, beni daha iyi hale getirmiştir. Yani kahramanı kahraman yapan aslında benliğimizdeki ve hayatımızdaki vazgeçilmezliğidir. Gün gelip ismi hafızamdan silinse bile benim kahramanım, bana kattığı/kattıkları ile çoktan ünvanını haketmiştir. “Benim Kahraman”ımdan bu kadar çok bahsetmiş ve kahramanlığın beş şartını da genel hatlarıyla tasvir etmişken, küçük bir tespit de yapıp yazımı noktlamak istiyorum. İster çocukken izlediğimiz çizgi filmlerdeki kahramanlar olsun, ister biraz büyüyünce okuduğumuz çizgi romanlardaki ya da izlediğimiz süperkahraman filmlerindeki kahramanlar; onların şanlı zaferlerinde hissetiğimiz bütün diğer duygulardan daha öte, kalbimizin en derinlerinde hissettiğimiz duygu imrenmedir. Hepimiz onlar gibi olmak isteriz; alkışlanmak, takdir edilmek ve sevilmek. Daha da ötesi küçükken, en saf halimizle kurduğumuz hayallerde bile Spiderman’in yüzünü, Peter Parker adını almayız; hayalimizdeki yüz kendi yüzümüz, adımız kendi adımızdır. Eh, daha önce belirttiğim “Kahraman” olmak için gereken niteliklerden biri olan “Kahraman” olmak istemeksizin yardım etme isteği taşıma şartını da göz önüne aldığımızda; Sunay Akın’ın “Hayal Kahramanları”nda işlenen, toplumca “Kahraman” olduğu kabul edilen insan sayısının kurgu kahramanlara oranla azlığının da nedenini bir derece açıklayabiliriz. Ya da diyebilirsiniz ki sen insan doğası hakkında çok kötü düşünüyorsun, haklısınızdır. Son olarak “Hayal Kahramanları” her ne kadar beni tam olarak tatmin etmese de, “Benim Kahramanım”ı, yani hayatımdaki kahramanları bulmamda bana bir yol gösterici oldu. Siz de bu eseri okuyup kendi kahramanlarınızı arayışa çıkabilirsiniz. Unutmayın ki, insanın kahramanları aslında olmak, dönüşmek istediği insan hakkında da fikir verebilir, hayat koşuşturmasında size ışık tutabilir. Bir de aklınızda bulunsun, eğer iyi birer insan olursanız şirinleri hala görebilirsiniz. Altuğ Alsan IR 21302446 KAYNAKÇA AKIN Sunay, Hayal Kahramanları, İş Bankası Kültür Yayınları, Ankara 2015. Kübra AVŞAR 21502015 RUHLARINI ÇALMAK Hayaller yıkılıyor, ruhlar esir alınıyor. Herkes can derdine düşmüş, kaçışıyor. Kimse ne olacağını bilmiyor, kendilerine denileni yapıyor. 2. Dünya Savaşı'nda kaçmaya mahkum Yahudiler'den bahsediyorum. Bir anda hayatları değişiyor, kendilerini sokakta, hatta kendileri için ayrılan küçük bir gettoda buluyorlar. Sanki onlar insan değil de bir tavukmuş gibi küçücük kümese atılıyorlar ve üstlerine duvar örülüyor. Farklı hayatların kaderi bir anda aynı oluyor. Ellerinde kalan tek şey umut oluyor ancak onu da alıyor askerler. Şimdi kalan tek şey kendileri oluyor. Kendilerini ayakta tutmak, umutlarını değil. Ayrılıyorlar diğerlerinden. Etiketleniyorlar sağ kollarından, takıyorlar armalarını. Her gün saç renginiz sarı olduğu için etiketlenerek, herkesin size baktığı ve üstüne üstlük sarı saçlı olmak kötü bir şeymiş gibi görülen bir ülkede yaşadığınızı düşünün. Sizi kendinizden üstün gören insanlarla birlikte, aşağılanarak, hor görülerek yaşadığınızı düşünün. Ne yapacağınıza sizin yerinize başkalarının karar verdiğini düşünün. Hepsinin aynı anda yaşanmasıyla içine düştüğünüz durumu hayal edin. İşte bunların benzerlerini yaşayan bir adam Szpilman. O ve onun ailesi, arkadaşları, tüm kasabası... Sadece eşyalarını, paralarını değil ruhlarını, ailelerini de kaybetti tümü. Sadece Szpilman gibi şanslı olanları, tabi buna şans diyebilirsek, hayatta kalmayı başarabildi. Her köşesi onlar için cehennem olan yerlerden korkarak, aç bir şekilde, umutsuz ve güçsüzken kaçmak, her gün başka birinin ölümüne şahit olmak, bunların hepsi size ölümü tekrar tekrar hatırlatıyor ve her geçen dakika sizin de ölüme yaklaştığınızı düşündürüyor. Kolay değil Nazi Almanyası'nda bir Yahudi olmak. Bunun kolay olmadığını filmde çarpıcı bir şekilde görebiliyorsunuz. Her sahnesi ayrı bir şekilde iç sızlatıyor. Szpilman'ın piyanonun başında, çok istediği halde ses çıkarıp yerinin belli olmasından korktuğu için piyanoyu çalamaması, sadece paralarının ya da ailelerinin değil, ruhlarının da çalındığının en basit örneği. Birinin hayatını çalmak çok basit olmalı, ona zarar vermek, ailesinin, sevdiklerinin canını yakmak basit olmalı ancak kimsenin buna hakkı yok. Yaşamanın önüne engel konulmamalı. Kimse buna cüret edememeli. Ancak savaşlarda bunun umursanmaması, ardında bir sürü acı hikaye bırakıyor. Yıllar sonra kavuşan aile fertleri, tam bitti derken yeniden başlayan sıkıntılar, savaşta yıkılan sokağından yıllar sonra geçerkenki düşünceler, hisler... Bunların sorumluları insanlar olmamalı. 2. Dünya Savaşında yaşanılanlar tam olarak bunlara örnek. İnsan kaynaklı acı sonlar. Sırf bazılarının hırsları ve kendini tatmin etme istekleri yüzünden yaşanan bu acı sonların benzerleri her ne kadar günümüzde de mülteciler tarafından yaşansa da, dünya çapında yankı barındıran bir savaşın kurbanlarının, bunca filmlere, kitaplara konu olmuş bir olayın kurbanlarının çektiği acıların büyüklüğünün tartışılamaz olduğunu düşünüyorum. Szpilman tüm ailesini kaybedip Alman bir subay sayesinde hayatta kalmayı başaran bir piyanist. Feleğin çemberinden şansla olsa da geçmiş, hikayesini seksen sekiz yaşına kadar sürdürebilmiş bir piyanist hem de. Parçalarını tüm yaşadığı zorluklara inat çalan, insanları yaşadıklarına rağmen eğlendirebilen biri. Kimi zaman kuru bir ekmeğe muhtaç sürdürse de hayatını, kimi zaman ateşlerin ortasında kalsa da, kurtulduktan sonra o cehennemden eski hayatına dönmeyi başarabilen nadir insanlardan. Filmin etkileyici nitelikte olduğunu düşünüyorum. Hayatları bir çırpıda kararan insanların neler çekip, neler yaşadıklarını tüm çıplaklığıyla gösteren bir yapıt. İnsan ayrımının, rüşvetin ve savaşın yapıldığı bir ortamda hayatta kalmanın zorluğunun yüze vurulduğu bir canlandırma. İzlenmesi gereken filmler arasında olduğunu düşünüyorum. KAYNAKÇA Polanski, R. (Yapımcı), Polanski, R. (Yönetmen). (2002) Piyanist [Film]. ADALETSİZ DÜNYA VE VINCENT VAN GOGH Vincent Van Gogh, gelmiş geçmiş en büyük ressamlardan biri. Bugün tek bir eseri bile milyon dolarlar ediyor. Sözleri, tabloları, adına açılmış müzeler, galeriler karşımızda. Ancak o hayatteyken durum böyle değildi, kardeşi Theo’ya gönderdiği mektuplardan oluşan “Theo’ya Mektuplar” kitabı ve biraz da kişisel araştırma ile, Vincent ve Theo’nun hayatlarının bana hissettirdiklerini yazmaya çalıştım. Vincent 10 yıl boyunca sürekli resim üzerine çalıştı, bol bol üretti. Ancak tablolarını satamadı, para kazanamadı. Beni mutlu eden bir şekilde, kardeşi Theo onu maddi‐manevi sürekli destekledi. Vincent; bir serseri, işe yaramaz gibi gözükmekten korkuyordu. Sürekli para isteyip yük olduğunu, kardeşine sevimsiz gözükebileceğini düşünüyordu. Ancak Theo da eşi de Vincent’a her zaman sevgi gösterdi. Hatta çocuklarının adını Vincent koydular. Bana göre Theo ve eşinin yaptıkları şeyler harikaydı. Herkesin böyle insanlara ihtiyacı var. Bu dünyada gerçek sevgiye ulaşmak çok zor. Bence gerçek sevgi; her başarısızlığa, beceriksizliğe rağmen, bir karşılık beklemeden, gerekirse sonsuza kadar destek olmaktır. Buna ulaşmak neredeyse imkansız, aileden bile böyle büyük bir sevgi görülemeyebilir. Vincent bence en çok bu yüzden korkuyordu. Halbuki Theo onu gerçekten seviyordu. Theo ile Vincent’ın dostluğu çok güzel. Ancak Vincent’ın hayatını okumak beni çok üzdü. Kitabın başlarında Vincent “Dertler, acılar var ama çalışma gücümüz olduğu ve birkaç dostun sevgisini hissettiğimiz sürece kötü şeyler sorun değil.” Şeklinde bir düşüncesi vardı. Bu düşünce, azim, sabır, umut… bana da güç vermişti bu kitap. Sonlarda ise Vincent’ın hayatı boyunca sadece bir eserini satabildiğini öğrendim. Bu beni çok üzdü. Bu kadar çalışmanın bir sonucu olmasını bekliyordum. Gerçekten çok çalıştı, çok üretti, ama hiçbir şey kazanamadı. Değersiz görüldü. Arkadaşlarıyla küslükler yaşadı sık sık, sevdiği kadınlar onu reddetti. O diyordu ki “Eğer şimdi değersizsem ilerde de değersiz olacağım, ama ilerde değerli olacaksam, şimdi de değerliyim. Mısır, mısırdır. Her ne kadar kentliler onu ilk bakışta ot sansalar da.” Ama o günlerde değersiz görülen Vincent şimdi çok değerli, ama bunun ona hiçbir getirisi yok. Ne yazık ki kentliler mısırı ot sanmıştı. Halbuki o çok çalıştı, bu yüzden aklını bile kaybetti. Son mektubunda şöyle yazıyordu : “Sanat uğruna hayatımı tehlikeye atıyorum ve bu yüzden aklımın yarısını yitirdim.” Azimliydi, umutluydu ama bunca zorlu yıldan sonra gücü tükendi. Dediği gibi, aklını yitirdi ve krizler başladı. Kulağını kesmeye hatta intihara kadar gitti bu krizler. Kaderi, ilahi adaleti anlayabilmemi zorlaştırıyor Vincent Van Gogh. Bu kadar çalışan bir insan, yıpranan bir insan… dünyada değer göremedi. “Bari ahirette mutlu olsun, şu an dünyada gördüğü değeri de uzaktan izlesin, gülsün.” diyorum çocukça belki. Ama benim inancıma, İslam’a, göre sanırım sonsuza kadar cehennemde acı çekecek. Kendini vurduktan sonra, ölmeden kısa süre önce kaldırıldığı hastanede, “Mutsuzluğum sonsuza kadar sürer.” diyor Theo’ya. Sürmese keşke. Bu benim için gerçekten çok üzücü. Vincent ölünce çok üzülen Theo, 6 ay sonra öldü. Benim için kardeşliğin, dostluğun, gerçek sevginin sembollerinden biri Theo ile Vincent oldu. Tüm içtenliğimle, sık sık yaptıkları sanat sohbetlerine dünyadan daha güzel bir yerde devam ettiklerini umuyorum. Bir önceki yazımda üzerinde durduğum, anlayamadığım “sonsuzluk” kavramını Vincent da düşünmüştü, bu düşünceleri görmek beni mutlu etti. Vincent, bir bebeğe uzun uzun baktığında sonsuzluğu gördüğünü, sonsuzluk hakkında hiçbir şey bilemediğini, ve bu bilinmezliğin, yaşamı tek yönlü bir tren yaptığını söylüyordu. “Hızlı gidiyorsun, ama hiçbir nesneyi yakından ayırt edemiyorsun ve en önemlisi, lokomotifi göremiyorsun.” diye devam ediyordu. Bence çok etkileyici bir söz. İnşallah lokomotif onu iyi bir yere götürmüştür, mutsuzluğu sonsuza kadar sürmez. Bunu çok istiyorum. Sonuç olarak, bu kitap beni çok etkiledi. Başlarda kitabın bana güç verdiğini söylemiştim. Çünkü insan bazen bir şeyin doğruluğuna, başarılı olacağına inanıyor ama başarabilmesi için sabır gerekiyor. Diğer insanlar ise bu sırada çalışmadığını, işe yaramaz olduğunu düşünebiliyor. Bu yüzden bazen cesaretimiz kırılıyor, cesurca ilerleyemiyoruz. Vincent Van Gogh, doğru olduğuna inandığın yolda kim ne derse desin, sabırla, inatla yürümek, koşmaktır. Belki o kendi başarılarını göremedi ama, 10 yıl boyunca gösterdiği büyük azmi sayesinde çok büyük eserler ortaya çıkarttığı kesin. Keşke akıl sağlığını ve dolayısıyla hayatını kaybetmeseydi. Bunu her hatırladığımda üzüleceğim ve bana şunu anlatacak: Çok da çalışsak, harika şeyler de üretsek, bu dünyada karşılığını göremeyebiliriz. Başarılara, mutluluklara ulaşmanın kesin bir formülü yok. Kendimize göre doğru yolda ilerleyip gerisini kafamıza çok takmamalıyız. Berke Batmaca GELİŞİMİN VE DEĞİŞİMİN REHBERİ: ŞÜPHE Gelin hep birlikte düşünce dünyamızın derinliklerinde bir yolculuğa çıkalım ve en az bende olduğu kadar sizlerde de büyük ilgi ve merak uyandıracağına inandığım sorulara cevaplar arayalım. Doğru nedir? Doğru olarak bildiklerimizin aslında bizim için yanılgılar olabileceğinden ne kadar haberdarız? Doğru bilgiye nasıl ulaşırız? Herkesin doğruları farklı ise, asıl doğru olan nedir? Tarihteki bana göre çok özel olan, fikirlerinden tanıdığımız veyahut düşünce dünyalarında birer misafir olma onuruna erişemediğimiz bazı insanlar, toplum tarafından kabul gören doğruların aslında birer yanılgı olabileceği fikrine eriştiler ve kendilerini asıl doğrularını ararken buldular. Felsefe tarihinin en önemli düşünürlerinden birisi olan Descartes’e göre toplum tarafından kabul gören doğrulardan emin değilsek, ondan şüphe duymamız kendimizi doğruyu arayış serüveninde bulmamızı sağlayacaktır. Daha önce de doğrunun ne olduğu hakkında teoriler üretirdim. Ancak Descartes’in meditasyonlar hakkındaki kitabını okumam bu düşüncelerim ışığında benim için bir dönüm noktası oldu ve ‘’Doğru nedir?’’ sorusunun cevabını aramaya başladım. Bana göre doğru olan tek gerçek şüphedir. Doğrularımız her zaman değişebilir ancak, bizdeki bu değişim isteğini uyandıran duygu şüphedir. Bu şüphe duygusunun kaynağı ise insanların deyim yerinde ise kendi zincirlerini kırmasıyla oluşur. İnsanlar astronomi bilimi bu nebze gelişmeden önce diğer gezegenlerin varlığından dahi haberdar değillerdi. Gökyüzü atalarımız için gündüzleri ısı ve ışık kaynağı hatta ve hatta geceleri de yalnızca düşlerin en güzel manzarasıydı. Ancak zamanla bilimsel gelişmeler ve buluşlar ışığında diğer gezegenlerin varlığından haberdar oldular hatta ve hatta dünyanın bir uydusunun dahi olduğunu keşfettiler. Yıllar boyunca, insanların çoğunluğu Dünya’nın uydusu olan Ay’a yolculuk hakkında derin şüpheler beslediler. Ancak insanoğlunun dünyanın dışına çıkmasıyla bu şüphelerin yersiz olduğu ortaya çıktı. Şimdi de gelin bu konuyu tamamen farklı bi sorgulama ile ele alalım. Gerçekten Ay’a yolculuğun hayal olduğunu söyleyenlerin haklı olmadıklarından ne kadar eminiz? Ay’daki ilk video olarak bildiğimiz görüntüdeki bayrak dalgalanmakta ancak yerçekimsiz ortamda dalgalanma nasıl oluşabilir? Bizlere ay olarak gösterilen ortamın dünyada oluşturulan sanal bir ortam olabileceği konusundan da kuşkulandınız değil mi? Beraber olduğumuz bu yolculukta aynı sorulara cevap arıyoruz ancak cevabı bulma uğraşımızda aynı düşüncelerden yola çıkmıyoruz. Hepimiz farklı bi açıdan aynı olaya bakıyoruz ancak hepimiz aynı anda doğruya ulaşacağız. Tamam çok güzel de, hepimizin çıkış noktası farklıyken bu nasıl olacak? Hepimizin aynı doğruya sahip olmasına gerek yok, herkesin doğruları farklı olabilir. Dolayısıyla tek bir doğru yoktur. Herkesin kendi doğrusu olabilir. Ancak bizlerin bilmesi gereken en önemli doğru, her zaman yanılabileceğimizdir. Bu farkındalık gelişimimizi sağlayacaktır. Ancak kendimizden emin olma yanılgısı, bizleri kendimizi geliştirme adına çaba sarf etmemeye sürükleyebilir. Bizler, hatalarımızın ve eksikliklerimizin farkında olmadan bunları nasıl düzeltebiliriz? Tabi ki düzeltmemiz mümkün değildir. Teşhis olmadan tedavi mümkün değildir. Ayrıca yanılmadan doğruya ulaşmak da bir o kadar imkansızdır. Sizlerle gelişim ve değişim yolunda bu yaptığımız yolculukta rehberiniz bendeniz Berke Batmaca sizleri her kalemimi kağıda götürdüğümde, her fikrimi kağıda döküşümde yanımda hissettim. Bu arayış tutkusu şüphesiz bizleri doğruya ulaştıracak olan anahtardır. Ancak ve ancak şimdi soracağım sorunun cevabını sizler arayacaksınız. Çünkü ben sorunun cevabına vakıfım. Rehberinizin ben olduğumdan nasıl bu kadar eminsiniz? Daha doğrusu emin misiniz? Ya bu satırları ben yazıya dökmediysem ve sadece kendimi rehber olarak tanıtarak sizi büyük bir yanılgıya sürüklüyosam? Emin olamazsınız, ancak sadece, hissedebilirsiniz ve gözlemlerinizle bunların benim fikirlerim olup olmadığını tahmin edebilirsiniz... UMUT ÇAĞIRALÖZGÜRLÜK ÖZLEMİ “Güneşimizle aramızda kara kedi gibi duran o Gökcisim, bir gün çekip gidecekti elbette. Belki çok yakındı çözüm. Kapıdaydı. O an gelene kadar bize düşen, sanki güneş gökte parlıyormuşçasına yaşamayı sürdürmekti. Hayata tutunmaktı.” Sadece bu kapak yazısı bile tüylerimi diken diken etmeyi başardı doğrusu. Gerek ana karakterin bir bilim insanı olması gerekse günümüzde yaşanan birtakım olaylar sebebiyle kitapta anlatılan Ramanis Cumhuriyetiyle empati kurabildiğim için beni fazlasıyla etkiledi Tutsak Güneş. Okurken öne çıkan düşüncelerin başında, insanların hiçbir kısıtlama olmadan özgürce yaşamaları gerektiği oldu. Ramanis Cumhuriyeti’nde mevcut yönetim sanki özgür, vatandaşını koruyup kollayan bir ülke görünümü vermekte ve halkını bu şekilde inandırmaya çalışmakta olsa bile aslında tüm özgürlükleri kısıtlayan baskıcı bir yönetim şeklini temsil ediyor. Baskıyla ve kısıtlamalarla insanları belli bir yöne sürüklemek Tutsak Güneş’te olduğu gibi hayatın hiçbir noktasında bir çözüm ve dahi seçenek olamaz. Kaçınılmazdır ki bu tür zorlamayla yaptırılmış hareketler, elbet bir yerden patlak verecektir. Bu nedenle baskı ile veya konulan birtakım kurallarla insanların yaşamlarının şekillendirilemeyeceği gerçeği hiçbir şekilde yadsınamaz bir durumdur. Bir çocuğa ne kadar kurallar konulursa konulsun, bir yerde çocuk bile kendisine konulan kuralları çiğnemek için çeşitli yollar deneyecektir. Hatta evcil bir hayvanı bile çok sıkı kurallarla denetleyemezsiniz.Bu durumu bir topluma uyarlarsak, kurallar sıkılaşıp arttıkça insanlar bunları delmek için bir yol arayacaktır. Ne kadar itaatkar olunursa olunsun, bu katı kurallara karşı bir şekilde tepki gelecektir. Aynı Yuna’nın yaşadığı ve gerçekleri gördüğü gibi. Kitapta, devletin koyduğu kurallar o denli sıkı ki, insanların en özel alanları olan evleri ve arabalarında bile izlenmesi UMUT ÇAĞIRALsöz konusu. Yuna farkında olmasa bile hastalığı da tam olarak bu baskıların sonucunda meydana gelmiştir. Ben bu durumu sadece distopik bir hikaye olarak yorumlamak yerine bu hikayeden çıkarmamız gereken çok fazla dersin olduğuna inanıyorum. Çünkü günümüzde yaşanan olaylara çok ince göndermeler olduğu kanısındayım. Yazar baskıcı ve diktatör bir rejim altında insanların nasıl yoldan çıkabildiğini ve ne sorunlarla karşı karşıya geleceğini kitapta hastalığa yormuştur. Tutsak Güneş’te televizyon ve internetten diğer ülkelerdeki gelişmelere de bakamıyorsunuz çünkü bakarsanız özgür olmadığınızı anlayacaksınız. Bu tamamiyle medyaya ve sosyal medyaya yapılan kısıtlamalarla sanki her şey yolundaymış ve ülkede hiçbir sorun yokmuş imajı verilerek insanların, tabiri caizse, kandırıldığı görülmektedir. Daha öznel düşünürsek aynı özgürlük sorunsalı kendi hayatlarımız için de geçerli. Gerek öğretmenlerimiz gerek ailemiz, arkadaşlarımıza olan sorumluluklarımız masumane dahi olsalar bizi her zaman kısıtlamış ve kendi hayatımızı yaşamamıza engel olmuş olaylardan. Örnek olarak küçükken ailemizin çeşitli konularda bizi uyarması, çevre baskıları ve bunun gibi diğer durumlar insanları isyan etme noktasına getirmektedir. O nedenle küçük yaştan itibaren çocuklara çok baskı uygulayıp kendimize bağımlı hale getirmemeli ve zarar verici davranışlar dışında kendi özgür iradeleri ile hareket etmelerine izin vermeliyiz. Okullarda dahi öğrencileri derse boğup düşünme yetilerini ellerinden almamalı, kısaca özgür insanlar yetiştirmek gerekir. Çünkü bu tür kısıtlamaların ve dayatmaların insanları robotlaştırmaktan ve düşünme yetisini köreltmekten başka hiçbir sonuca sürüklemediği su götürmez bir gerçek. Bu durumun önüne geçebilmek adına yapılabilecek tek hareketin kitapta da olduğu gibi özgür bir hukuk devletinde mümkün olduğunu düşünmekteyim. Özetlemek gerekirse yaşadığımız koşulları değiştirebilmemiz için önce kendi düşünce yapımızı değiştirmemiz gerekmektedir. Özgürce seçimler yapabildiğimiz, düşündüklerimizi özgürce söyleyebildiğimiz zaman tam anlamıyla özgür sayılacağız ve bu baskılardan kurtulacağız. İsmet Parlak 21401789 Hayallerin Şehri “İstanbul” Birçoğumuzun hayallerini süslemiş olan İstanbul, diğer şehirlere nazaran daha çok ilgi çekerek, hayeller şehri olarak bilinmektedir. Birçok öğrenci için üniversite okunacak harika bir şehir, birçok üniversiteli için de mezun olduktan sonra çalışma ortamı olarak muhteşem bir fırsattır burası. Kısacası, her insanın en az bir kere olsun İstanbul’da yaşama gibi bir hayali olmuştur. Bunun temel sebebi, yıllar boyunca birçok medeniyete ev sahipliği yapmış olması ve değişik kültürlerden, değişik izler barındırmasıdır. Tarihi yapısı Taksim’den Ortaköy’e, Beşiktaş’tan Eyüp’e kadar her noktasına nakış nakış işlenmiştir. Gündüzleri deniz kenarında kafelerde içilen bir çayın, geceleri rakı masalarında o eşsiz deniz manzarasına karşı edilen sohbetlerin insanlar üzerindeki etkisi, bu şehrin her zaman ilgi odağı olmasını sağlayan nedenler arasında olduğunu söyleyebiliriz. Ardı arkası kesilmeyen bu nedenler eski İstanbul’u araştırmama sebep oldu ve sonuç tam bir hayal kırıklığıyla sonlandı. Hayatım boyunca gıbta ile baktığım bu şehir ve insanları gözümde bir anda paramparça olup yıkıldı. O dönemde ki yöneticiler, din adamları, yerli kozmopolitik halkı ve eğitime yaklaşım tarzları, hayalerimdeki İstanbul’la alakası olmayan bir yerdi. Aslında sıradan bir Anadolu kasabasından veya şehrinden farksız http://www.risalehaber.com/eski-istanbulun-renkli-hali-163g-p10.htm olan bu yer, neden hep daha fazla ilgimi çekti diye kendime soramadan edemiyorum. İstanbul’da şu zamana kadar yaşamış insan popülasyonlarını incelendiğimiz zaman, tam bir hayal kırıklığıyla karşılaşmaktayız. İnsanların yaşam gayesi ve amaçsızlığı beni tamamen bir çıkmaza sürüklemektedir. Hayallerimizi süsleyen bu güzel şehir aslında tamamen umursamaz ve boş insanlarla dolu bi yığın gibi göründü bana. Orada yaşayan insanlara hep farklı bir gözle bakarken şuan Karagümrük ve Salmatomruk diye adlandırılan birleşik mahallede insanların eğitime yaklaşım tarzları, Kasımpaşa’da kiliseye olan tutum ve insanların meyhaneye olan bağımlılıkları, o zaman insanının yaşamlarındaki gayesizliği, beni büyük bir umutsuzluğa itmiştir. İnsanların sadece dedikodu yapmak, başkalarını etkilemek ve rakı masasında bir şeyleri tartışmaktan başka amaçları yokmuşcasına yaşaması, toplumumuzun bugün de neden bu halde olmasına açıklar niteliktedir. İnsanların cahilliğini; “Mahallenin sakinleri okulun bu başarılarını eğitim kurumuna borçludur. Gözleriyle görseler bile hiç ilgilenmezler. Bir kasap bile müdürlük veya yöneticilik yapabilir.” (Baronyan, 2016); eğitime olan yaklaşımlarından anlayabilirsiniz. Bir yerlere gelmek için tanıdığınızın olmasının dışında ne çalışmaya ne de bir şeyler için çabalamaya gereksinim duymanız o zaman insanları için gülünç geldiğini hissetmekte pek de zorluk çekmiyorum açıkcası. Günümüzden de pek farkı olmayan bir ortamın yaşandığı o günlerde, zenginlerin her şeyi yapma gücüne sahip olduğu ve fakir insanların yaşamalarının insanlık için birer kara leke olarak gösterildiği; “Bir kanun vardır burada. Fakirlerin hastalanması kesinlikle yasak, yalnız zenginlerin hastalanmaya hakkı vardır.” (Baronyan, 2016); bu söz insanlığın ne kadar acı bir durum içinde olduğunu göstermektedir. Her ne kadar diğer şehirlerden yaşam ve eğitim kalitesi olarak yüksek olsa da, beklenilen ve arzulananın tamemen dışında kalmaktadır. Her zaman şair ve yazarların esin kaynağı olarak atfettiğimiz, ticaret merkezi olarak bildiğimiz, farklı insan popülasyonuyla güzel bir bütün oluşturduğunu düşündüğümüz bu şehir aslında; kendi içinde büyük çatışmaları ve yozlaşmaları olan, insanların birbirine hava atmak için bütün gün çabaladığı, ülkenin durumunun rakı sofralarında konuşulduğu ve zengin ve fakir olarak ayrılan insanların ağır bir şekilde yargılandığı koca bir hiçlikten ibaretmiş. O güzel hayallerimizin, umutlarımızın başkenti olan şehrin, aslında koca bir hiçlikten ibaret olduğunu öğrenmek, bana ağır geldiği kadar o şehre umutlarını bağlayan birçok insana da ağır geleceğini düşünüyorum. Övgülerle bahsettiğimiz, adını dillerden düşürmediğimiz ve hiç gitmemiş bile olsak hakkında bolca bilgi sahibi olduğumuz ama “Galata’nınn sınırları güneyde yankesiciler, batıda sarhoşlar, kuzeyde katiller ve doğuda şarkıcı kızlardır.” (Baronyan, 2016). gibi sert ifadelerle bolca anılan bir geçmişi olduğu gerçeğini hiçbir şey değiştiremez. İstanbul beyefendisi ve hanımefendisi diye aksedilen eğitimli, kültürlü, seviyeli insanların aslında İstanbul’un yerli halkını yansıtmadığını ve küçük bir toplumu nitelendirmesi, bütün hayallerimin yıkılmasına yetecek kadar büyük bir anlam ifade etmektedir. Bunca zaman, o muhteşem şehrin ve muazzam geçmişin bir parçası olmak istememin, benim için çok büyük anlamlar ifade etmesi, şuan öğrendiklerim ışığında, hayallerimin birçoğunu paramparça etmesine ve beni cidden derinden yaralamasına neden oldu. Kaynakça İstanbul Mahallelerinden Bir Gezinti,Hagop Baronyan http://www.risalehaber.com/eski-istanbulun-renkli-hali-163g-p10.htm Gökçe Laçin BİLGİNTİK TAK“Sanki hep bir şeyleri bekliyormuş gibi hissediyorum kendimi, gelecek olan şey bazen beni korkutuyor; bazense gelsin artık istiyorum.” Kumların akışının durmasını bekliyoruz hepimiz, her birimiz. Saatin tik taklarının kesilmesini ve sonsuz ve anlaşılmaz bir sessizliğe bürünmesini. Hangimizin içi sızlamıyor kum taneleri akmaya devam ettikçe? Saatler geçmiyor, günler geçiyor. Haftalar, aylar derken yıllar gözümüzün önünden akıp gidiyor; ellerimizden kayıyor, tutamıyoruz, tutunamıyoruz. Bu da yetmezmiş gibi gün içinde neler yaptığımızı hatırlayamıyoruz çünkü ana çerçeveleri belirlenmiş, yalnızca küçük ayrıntıların değiştiği rutine binmiş hayatımızı hatırlayacak kadar özgün veya özel yapan hiçbir şey yok. Geçirdiğimiz boş günleri düşünüp umutsuzluğa kapılıyoruz ve bu sadece günlerimizin daha da boş, daha da bir anlamsız geçmesine yol açıyor. Boşluk içinde yüzüyoruz, uzay boşluğu gibi: Ne sonu, ne başı var. Bir haftayı daha geride bıraktığımızı her fark ettiğimizde içimiz gidiyor, geriye dönüp baktığımızda geçen yıllara hayret ediyoruz. Birkaç yılı, belki de birkaç on yılı hatırlamıyoruz bile; hatırlayamıyoruz, zaman o kadar hızlı geçiverdi ki! Kurulu oyuncaklar gibiyiz: Bazen sorunsuz çalışıyoruz, arada bir tekliyoruz. Birkaç farklı figürümüz var. Önce sağ kolumuzu kaldırıyoruz, sonra sol kolumuzu, sağ bacağımızı öne doğru açıyoruz ve el çırpıyoruz yüzümüzde kocaman bir gülümsemeyle: 1. figür. Şimdi iki elimizle yanaklarımızı avuçlarımızın içine alıyoruz, gülümsememiz kayboluyor, dudaklarımız aralanıyor belli belirsiz: 2. figür. Bazılarımızın hayatı yalnızca iki figürden ibaretken, diğerlerinin on birden fazla figürü bile olabiliyor. Ama illâ ki geliyor figürlerinin sonu ve sonra başa dönüyorlar onlar da ve bu böyle devam ediyor ta ki.... ta ki kim bilir bilmem kaçıncı tekleme son tekleme olana dek. Ölüm: Kaçınılmaz son, belki de insanın karşısında kendini en çaresiz hissettiği şey; bir çıkmaz sokak. İlâcı yok, merhemi yok, hiçbir çaresi yok; sen kabul etsen de etmesen de, ondan korksan da korkmasan da, istesen de, istemesen de o gelecek ve belki de bizi en korkutan şey de ne zaman geleceğinin belli olmaması. Kendimin de hissetiğini – pek yeni olmamakla birlikte üstünden o kadar da uzun zaman geçmedi – fark ettiğim bu bekleyiş, beklenen, bana kesinlikle iyi bir şeymiş gibi gelmiyor. Süresiz bir bekleyişte olduğum için sürekli huzursuzum. Bazı günler bu huzursuzluğum bilincinde olabileceğim raddeye ulaşmıyor. Ama bazı günler var ki saatler, günler, haftalar ve hatta bazen dakikalar geçtikçe bile huzursuzluğum artıyor; çünkü beklenen yaklaşıyor git gide ve ben, onun yaklaştığını hissettikçe irkiliyorum. Bilincinde olduğum bir irkilme değil aslında bu; aniden gelen bir irkilme değil. Soluduğum her nefesle birlikte ağzımdan giren, yavaş yavaş tüm vücudumu sarıp sarmalayıp kanımı donduran bir irkilme. Kurban edileceğini anlayan danalar gibi kıpır kıpır oluyorum sonrası, yerimde duramıyorum: “Bir şeyler yapmam lâzım, ne olursa olsun, bir şeyler!” Ama en sonunda ben de yakalanıyorum yaşam denen gerçeklik tarafından ve yaşam ölümü de beraberinde getirir, yani yaşam dediğin şey ölümdür gerçekte. Sonra unutuyorum yine bütün bunlarıve hayatıma kaldığım yerden devam ediyorum. Sanki o arkamdaki mandal durmuş da biri onu tekrar döndürüvermişçesine, her şeye yeniden başlıyorum; ezberimdeki bilmem kaç figürü kim bilirkaçıncı kez tekrar etmeye yeniden başlıyorum. Böylece ölüm üzerine düşünmeyen hâlime geri dönüyorum. Uzun bir süre bekleyişimin getirdiği huzursuzluğu duymuyorum, unutuyorum; huzursuzluğum tırmalamıyor, yalnız azıcık gıdıklıyor ta ki... ta ki gıdıklayışları kaşındırmaya başlayınca dek. İşte sonra irkiliyorum ama aslında aniden gelen, bilincinde olduğum bir irkilme değil. Böyle her nefes aldığımda ciğerlerime dolan, yavaş yavaş her yerimi sarıp sarmalayan, kanımı donduran bir irkilme. KaynakçaYerka, Jacek. The Walking Lesson. 2014. Başka Hikayenin KahramanıGüneş doğmaya yaklaşmış, o güzel öten horoz sesiyle uyanmışım. Kız kardeşlerim de ben de giyinip odadan çıkıyoruz, evin balkonundan sütleri arabaya yerleştiren babama " Hayırlı sabahlar Babiçko" diye sesleniyoruz sırayla. Teknolojinin varlığından tamamıyla bihaber kahvaltımızı yapıyoruz. Babamsüt dağıtmaya, ben ise tüfeği kapıp talime çıkıyorum. Bizim buralarda eşkıya çok olur. Asker yetişemez eşkıyaya haber geç ulaşır. Ben ise erkek gibi alırım tüfeğimi çalışırım ki gelecekleri varsa görecekleri de olsun. Çocukluktan beridir severim erkek gibi at binmeyi silah atmayı. Hiç bir erkek yoktur ki benden daha iyi nişan alsın. İşte kendi hikayemde ben sadece benken; hayallerde, başka hikayelerde hep en yakın, en sevdiğim karaktere kaptırırım kendimi. Bazen o hikayelerle eğlenirken,bazen sadece kendi dünyamda çaresizce bekler dururum. Rabia Gelincik’in Hafif Demir Kapılar kitabında da dediği gibi herkes, kendi hikâyesinde çaresizken, başkasının hikâyesinde kahramandır. Benim dünyamda gücümün yetmediği o kadar şey oluyor, o kadar biçare düşüyorum ki bazen; başka dünyaların hayalleri ayakta tutuyor, onlarda kahraman olma hayalleri kuruyorum. En sevdiğim dizide, en sevdiğim kahraman oluyorum. Sütçünün kızı Vahide yerine sütçünün kızı Zeynep oluyorum. Geniş ve neşe dolu bir ailem, erkek gibi kişiliğim sevgi dolu kalbim ve kalbi sevgi dolu yakınlarım şu anda da var olduğundan, bu diziyi kendime yakın bulur, içindeki sevinci hüznü onlarla yaşarım. Kendimi bir kahraman ilan ederim amaben hariç kimse bilmez. Kendi kendime şive ile konuşurum ama kimse duymaz. Güzeldir aslında bazen başka hikayelerde kahraman olabilmek. Yeri gelir başka hikayelere de konuk olurum. Bir gün “Zeyneeeeep!” diye bağıran birine “Hooop!” diye yanıt verir, başka bir gün Sherlock Holmes’un yanında Doktor Öztürk olurum. Bazen de sevdiklerimle aynı hikayede buluşurum. Ağabeylerimle en sevdiğimiz çizgi filme gireriz ve yeri geldiğinde orda eğleniriz. Belki de çoğu hikayede mutlu son olduğundandır başka hikayelerde kahraman olmak. İyi gün de, kötü gün de olsa biliriz çoğu zaman sonunu. Oradaki gerçek sevgiler bizleri mutlu eder, umut verir. Bazense o hayata kapılıp, kendi hayatımızdan soğuruz. Ya da gerçek hayatta bize yakın kahramanların ölümüyle sarsılır, uzun süre kendi hayatımızda kalırız. Bazen yaşadığımız dünyadaki acı gerçekleri örtmek için kaçsak da başarılı olamaz eninde sonunda o acıyla karşılaşırız hem de birikmiş duygularımızla. Padişah aleyhine çalıştığı için kaçıp, Feveran köyüne gelen köyü eşkıyalardan koruduğu için Kara Kalpaklı adını almış tıbbiye okumuş birine aşıkken, gönüllü yazıldığı