Eğer o andaki fikirlerim zevk almanın benim için daha faydalı olacağına yönelikse duygularım ile hareket ediyorum ve canımın istediği yemeği yiyorum; eğer fikirlerim daha uzun ve sağlıklı yaşamaya yönelikse sağlıklı olanı seçiyorum. Tüm bunlara karşın duygular her daim ezilebilen şeyler değillerdir. Öyle olsaydı insanlık bu kadar fazla ağıt, efsane ve öyküyle dolu olmazdı. Bazen mantığı, hayatta kalma güdüsünü paramparça eder duygular, kendilerinin baş döndüren yolundan sürüklerler insanı. Olaylar bittiğinde bazen şükreder insan, bazen de duyguların artlarında bıraktığı yıkılmış hayata lanet eder. Fakat bazen merak ediyorum: Duygulara yenilmek dediğimiz şey nedir? Sonuçta; hayatta kalmak, sağlıklı olmak istemek, huzur dolu bir hayatı arzulamak da sevmek ya da yeni şeyler keşfetme isteği gibi duygu değil midir? Duygu olmayan bir şey var mıdır? Akıl mantığı sağlar sonuçta ve mantık kendisine bir görev verilmediği sürece bir şey yapamaz, yolda rehberlik yapma yeteneği ile kutsanmıştır sadece, yolu o seçemez. O halde kim bilir, mantıklı olmak ya da duygusal olmak dediğimiz şey sadece kendimizi suçlamamak için seçtiğimiz bir yoldur ve bu hayatta kimse duygularıyla hareket etmek dışında bir eylem yapamamıştır.UMUTLU PATATES ‘’ Hayat sana geri dönüp hatalarını düzeltme şansı vermez ama bunları tekrarlamaman için birçok fırsat sunar.’’ Andy Weir – Marslı Şimdi biraz patates ve umut arasında kurduğum uykusuzluk ve kahvenin hoş karışımı bu blog yazısına odaklanın. Sizi yaşadığım şu duygularda biraz gezdirmek istiyorum. İyi hoş da neden patates? Sebzelerin en umut dolu ve en gizemlisi olduğu için aslında. Toprağın altında saklanıp her iklime uyum sağlayan ve bir gün güneşi görme umuduyla her gün büyüyen patatesin bize öğreteceği çok şey var. Katlandığı karanlık ve yalnızlığa rağmen elinden geleni yapıp kendini geliştirip umudunu toplayıp bizim bir gün katlanamayacağımız çilelere haftalarca katlanıyor patates. Ben umudumu ne zaman yitirecek olsam patatesi düşüneceğim artık. Biz insanlar ne zaman bir hata yapsak ve bazı sorunlara yol açsak pes edip umudumuzu yitirmeye meyilliyiz. Durup bir çözüm arasak, denesek, yanılsak ama yine de denemeyi bırakmasak en azından umudumuzun cesaretimize yakıt olduğunu görüp bir sonraki adım için güç buluruz belki. Denemek asıl iş, sorun çözülür ya da çözülmez, bu önemli değil. Önemli olan çözüm arayışında kendimize kattıklarımız. Belki o kadar değişik yerlere götürür ki bizi bu yol, yola çıkma sebebimiz olan sorunu bile unuturuz. Bütün başarısızlıklar ve sorunlar küçük ve önemsiz gelir başardıklarımızın yanında. Patatese dönelim, çıkardım o karanlık çukurundan sevindi, e soyup doğradığımda kendini bırakıp pes ediyor mu hiç? Yine elinden gelenin en iyisini yapıp lezzetli ve besleyici bir yemek oluyor. Bir yerlerde okumuştum, domates olmak isterdim ezilince salça olarak hayata devam etmek için diyordu birileri, e bizim patatesin nesi eksik? Ezersin eziyet edersin hop, püre. İnsanlar çektirdikçe işkence ettikçe bir yolunu buluyor patates. Biz niye bulamayalım ki? Derler ki gemiyi çevresindeki su batırmaz, içine giren su batırır. Eğer sorunlarımızın bizi etkileyip umudumuzu ve mücadele hırsımızı elimizden almalarına izin verirsek, o gün kaybederiz. Hiç başlamadan biten hüzünlü bir hikâye yerine kendimize uzun, zorlu ama umutla dolu bir hikâye yazabiliriz. Zaten kimse yaşamak kolay olacak demedi, hayatta kalmak kolay, sen yaşa. Dümdüz nefes alma, dünyanın bütün çiçeklerini çek içine. Kendine hep umudun önemini hatırlat. Umut öyle bulmak için didik didik araman gereken bir şey değil ki, içinde onunla doğuyorsun zaten. Böyle büyük bir hediye fırlatıp atılır mı hiç? Henüz hayat pastamdan 18 yıl gibi ufak bir dilim almış olmamdan dolayı anlatabileceğim uzun tecrübelerim yok, ama okuduklarımdan ve araştırdıklarımdan anladığım kadarıyla zor durumlarda insanları hayatta tutan ve yaşama bağlayan iki büyük etken umut ve hırs. Günlük yaşamda koşturmacanın arasında depresyona girmeye bile fırsatı olmayan ve ruh gibi dolaşan duygusuz insanlara umudu anlatmam zor olabilir çünkü onlar artık geleceğin bir şeyler getirmesini beklemeyi bırakmış oluyorlar. Onları hayata bağlayan şey hırs. Daha çok para, daha çok mücevher, daha çok hep daha çok ama işte umut olmadığından hiçbirinin gözünde ışıltı yakalayamadım. O yüzden patatesimiz pek kıymetli. En başta sahip olduğu tek şey umudu ve o umuda sarılıp kendine her gün yeni bir şeyler katıyor, zor koşullarda bile hayatın tadını çıkarıyor. Mesaj net sanırım. Patates gibi yaşayın bence, tabii o klişe ‘’batının iyi yönlerini alın kötü alışkanlıklarını almayın’’ örneğindeki gibi patates de kritik bir konu. Tembelliğini almayın mesela, oturup ummak yetmez kalkıp çabalamak lazım. BAŞKALDIRIM! Anlat hadi bana; bütün bu masallar hep senin istediğin gibi mi olmalı, yoksa kağıdın ortasına attığım bir çizgiyle bütün kalıplarını yıkabilir miyim? Beni buraya niye gönderdin, oyunundaki bir kahraman mıyım, yoksa sadece bir figüran mı? Seni bilmem ama benim için bu masalın tek bir gerçekliği var ve etrafımdaki diğer bütün doğrular o gerçeklik istedikçe var. Şimdi bana gelmiş; oyunun kurallarından bahsediyorsun, önce iyi bir insan olmalıymışım ama ben sonuna kadar ne iyi ne kötü, ne doğru ne yanlış; denemek istiyorum. İznim var mı buna, istediğim gibi dans edebilir miyim buralarda? Herkesin bu konuda bir fikri var: Nasıl bir insan olmalıyım? Adını bile bilmediklerimin fikirleri var, “benim” kim olduğum konusunda. Ben neden bu kadar emin değilim? Sessizce kurallarını bozacağım, biraz da beklentilerini yıkacağım hatta gidip dalga geçeceğim kurguladıkları “Ben’le”. Neden mi bu kadar öfkeliyim? Buraya geldiğimden beri yapabileceğim tek şeydi kendim olmak. Her zamanki gibi, pes etmek yerine başkaldırmayı tercih ederim: Beyaz tuvalin ortasına atılan kırmızı bir darbe, bu kadarı yeterli değil; biraz sarı, mavi, turuncu... Anlamsız mı oldu; hayır bana ait bir anlamı var, her çizgisinde tek anlamı “benim” ve başka hiçbir anlama ihtiyacı yok. Uygun mudur? Sanat, bu oyunun kaçak sergilenen bir perdesi mi acaba? Olabildiğince umursamaz ve korkusuz; karanlıkta kimse yokken şifrelenmiş gerçekliklerin dışa vurumu. Sadece arayanlar görebilir gerçek yüzünü. Nasıl içinde saklanasım geliyor, anlatamam! Belki kimse bulamaz beni oralarda, fark edemezler, yazıp çizdiklerimde. Olmaz ama; benim şimdi, müsaadenle tüm benliğimi yaymam lazım boşluklara. Öyle sessiz duramayacağım istediğiniz gibi, önce biraz pembe atacağım bu resime, pamuk şeker pembesi, tadı çocukluğum gibi; sonra da biraz mavi istiyorum, deniz mavisi dalgaları yüzüme vursun. Korkularımın grisini de eklemezsem olmaz ama bu resim aşklarımın kırmızısı ve acılarımın siyahıyla karışmadan tamamlanmaz. “Sanatın hafifletemeyeceği acı yoktur. Bazıları için müzik, bazıları için resim, benim içinse en başta şiir, ister mısralarda ister düzyazılarda olsun, gürültüyü ve acıyı delip geçer, yarayı açıp içini temizler ve ona yavaş yavaş kendini iyileştirmeyi öğretir. Yaralara kendi kendini iyileştirmeyi öğretmek gerekir.”(Winterson 158) Şimdi her şeyi kendi anladığım gibi yaşayacağım, bütün sesleri kısıp sessizliğe eşlik edeceğim. Bulduğum her şeyi bir çocuğun gözlerinde görüp, duyacağım. Bazen bir şiirde kendimi bulacağım, tüm sözcükler gözümün önünde dans ederken aşkı hissedeceğim, bazen aşkımı anlatamayacağım ama dilimde hep ondan bir parça olmasının verdiği heyecan olacak. Bazen yaramaz bir çocuk gibi anlamları, kavramları, doğruları ve yalnızları birbirine karıştıracağım, sonra ortaya çıkan desene vurulup kendimi onlarda kaybedeceğim. Bu kadar severken “benliğimi” bazen o yalnızlarla muhabbet edip çoğalacağım. Onlara dönüşmeyeceğim ama onları kendime ekleyeceğim. Şiirlerim, şarkılarım, resimlerim ve hayallerim olacak, masallara inanacağım ve perilerle uyuyacağım. Benden ayrı tutmaya çalıştıklarını hep yanımda taşıyacağım. Şşş gizlice! Sen değil miydin bütün bunların var oluş sebebi, nasıl kendine saklarsın hepsini. Kusura bakma ben her fark ettiğimde oyunun içinde saplandığımı, değiştireceğim oyunu ve yeniden yazacağım; sevmediklerimi çıkarıp, sevdiklerimi ekleyeceğim. Her gün yeniden deneyeceğim, yeni şeyler deneyeceğim. Bazen kurallarını bozacağım bazen kurallar koyacağım. Bir problem yoksa senin için, bütün bunları yaparken sonuna kadar yaşamaya devam edeceğim. Aynı bir kitap gibi kendimce “Kitap kendiyle ilgilidir. Onu başka sözcüklerle özetleyebilecek olsaydım, kitabı yazarken kullandığım sözcükleri seçmek için o kadar özen göstermesem de olurdu.”(Winterson 167) diyerek açıklayacağım kendimi. Bence bana denilenin aksine sen de farklılıktan yanasın yoksa neden aynaya baktığımda gördüğüm yüzüm bile diğerlerinden farklı olsun ki? Gizlice, hepiniz farklısınız ve hepinizin oyunu farklı deme şeklin olabilir mi; parmaklarımdaki desenler, sesimdeki melodi ve gülüşümden hissedilenler? Çok düşünme, bunun için yeterince vaktin yok daha önünde aşman gereken çok yol, görmen gereken gerçekler ve hayatın sınırsızlığı var dediğini duyar gibiyim. Selma Betül Hacıbeyoğlu KAYNAKÇA Winterson, Jeanette, Sanat Başkaldırır: Coşku ve Cüretkarlık Üzerine. Çev. Zeynep Baransel. Türkiye: Sel Yayıncılık, 2018. Nesilnur YıLDIZ IAED 21602220 KADINLIK SANATI Kadın olmak… Kadın olmak zor bir zanaattır. Bunun en büyük nedeni varoluştan beri süregelen erkeklerin kadına olan bakış açısıdır. Bazı toplumlarda kadın köleleştirilmiş ve birer obje olarak görülmüşken bazı toplumlarda kadın Tanrı’nın bir eseri olarak görülmüş ve üst sınıflarda yer almıştır. Algı zaman içinde değişebilir. Ancak kadın algısıyla ilişkilendirilen güzellik algısı her ne kadar başkalaştırılsa da hiçbir zaman değişmedi. Her zaman vücut güzelliği ön plana çıkarıldı. Özellikle Rönesans döneminde nü sanatı kadınlar üzerinden öne sürülmüştür. O dönemde birçok sanatçı kadını sanatının başköşesine oturtmuştur. Bunun yanı sıra güzellik algısı da farklıydı o dönem. Güzel kadın erkeğini mutlu eden ve zayıf olmayan kadındı. Kadının zekâsı güzelliğine gölge düşüren bir duvar olarak görülür, kadınlar da zekâsını eşlerini yüceltmek için kullanırlardı. İşte böyle bir anlayışa karşı çıkmakta Sandra karakteri, kişiliğiyle Rönesans’ın Son Günlerinde Aşk kitabında. Kadın âşık olmak için yaratılmış. Bu yüzden birçok kadın için üzerine şiirler yazılmış ve resimler çizilmiş. Ancak kadınlara hiçbir zaman tam olarak kendilerini kanıtlamak için şans verilmemiştir. Her zaman gölgede kalmış. Sanki kendi düşünceleri ya da kişilikleri yokmuş gibi... Belki de bu yüzden Sandra karakterini sevdim çünkü kendisi tam olarak ipleri eline almış, kararları ve yargılamaları kendi başına yapmış bir kadındır. Oldukça bilgili ve modern olan bu karakter kitaptaki tek gecelik ilişkisiyle tam olarak Rönesans kadınına tepki olarak yaratılmış. Aslında genel olarak bakılacak olursa günümüzde kadınlar da artık bu şekildeler. Kendilerini geliştirmiş, kendi kararlarını kendi başlarına veren ve sonuçlarına kendi katlanan birer birey olmuşlardır. Tüm bunlara rağmen hâlâ kadınların birer cinsel obje olmasından kaçınılmamıştır. 21.yüzyılda bundan daha çirkin bir şey olamaz bence. Her ne kadar tüm bunlar hâlâ tepki olarak görülse de bu konuda pek bir şey yapıldığı da söylenemez çünkü hâlâ birçok kadın güzel olma yolunda kendilerini hayatları pahasına değiştirmekteler. Günümüzde bu yönde her ay hatta her hafta yeni bir eğilim ortaya çıkmakta. Güzellik algısı tamamen değişme yolunda ilerlemeye başladı. Bakımlı olmak tanımı yüze sürülen bir ton makyaj ile karıştırıldı. Güzellik ise belli bir kiloya ve makyaj eğilimine bel bağladı. Bunun üzerine kadınlar aynada kendilerine daha farklı bir gözle bakmaya başladılar. Aslında bir anlamda algı başladığı yere geri döndü. Önceleri erkekler kadınları yargılarken şimdi kadınlar kendilerini yargılamaya başladılar. Bu tanımların değişmesi bana kalırsa çok fazla tehlikeli olmaya başladı çünkü arkadan gelen yeni neslin düşündüğü şeyler de bu yönde olmaya başladı. Genç kızlar gerçek yeteneği kusursuz sürülen mat ruj sanmaktalar. Akılcı anlayış yerle bir olmuş durumda. Bu yüzden bu algıya kendini kaptırmamış bir kadın görmek zorlaşmaya başladı. Rönesans’ın Son Günlerinde Aşk artık günümüzde unutulan bir şeyi geri hatırlatmak için yazılmış bir kitap bence: bir kadının güzelliği. Bahsedilen bu güzellik cinsel değil zekâ üzerinden, kendi kararlarını alabilen modern bir kadın üzerinden verilmiştir. Bir dönemin kapısının kapanmasını betimler aslında Sandra. Bu dönem Rönesans’tan beri süregelen güzellik anlayışıdır. Artık bunun değişmesinin zamanı geldi bence. Kadın dediğin zeki, kolay yıkılmayan, güçlü bir varlıktır. İşte bunun yer edinmesi lazım toplumda, ortada koşuşturan Barbie bebeklerin değil. Zaman modern zamansa ona ayak uydurmak da bu eğilimlerin ortadan kalkmasıyla oluşur. İlerlememiz lazım; gerek teknolojide gerek bilimde kısacası her şeyde. Hâlâ cevaplanamayan birçok şey varken dünyada kadınların kendilerini bu şekilde harcamaları büyük bir ziyan bence, sizce de öyle değil mi? Doğukan Kaya BİR BEDDUANIN ÖYKÜSÜ Bu dünyaya, gerçekten beraberinde bir talihsizlik silsilesi taşıyarak gelen bazı insanlar var, ne yazık ki. Bu insancıklar, genelde düşük gelirli bir ülkede, düşük gelirli bir ailenin çocuğu olarak doğuyorlar. Ama mesele sadece paraları olmayışı da değil böylelerinin. Çünkü Suriye ve Yemen örneğinde olduğu gibi, birtakım çıkar çevrelerinin savaşının ortasında kalıyor bu insanlar ayrıca. Ellerinde sadece iki seçenekleri oluyor; kalmak ve ölmek ya da gitmek ve belki de hayatta kalmayı başarmak. Kalırlarsa ölecekler ama işin kötü tarafı şu ki, giderlerse de yaşayacaklarının bir garantisi yok. Yine de umutlarından bir yol inşa ederek kaçıyorlar. Gidilecek yer belli. Daha güvenli olan komşu ülkeler. Ama komşu ülkeler genelde pek misafirperver olmuyor onlara karşı. Ya kabul edip sefalet dolu mülteci kamplarına tıkıyorlar ya da reddedip ölüme terk ediyorlar. Red cevabı alanların tek şansı da yasa dışı yolları denemek oluyor, ki bu yollar onları çoğu kez ölüme götürüyor. Nereden mi biliyorum? Çünkü her gün, Akdeniz'de batan içi mülteci dolu kayıkların ve gemilerin haberlerini görüyorum televizyonda. Tabi bu zavallıcıkların içlerinde, birazcık da olsa şanslı olanlar da yok değil böyleleri sağ salim kapağı başka bir ülkeye atmayı başarıyorlar ama buradan sonrası da, trajedinin yeni bölümü demek onlar için. Kaçak oldukları için ya iş bulamıyorlar ya da çok ucuza, sigortasız ve kötü şartlarda çalıştırılıyorlar. Onların acizliğini sömürmekten bir an bile olsun utanmayın bazı işverenler ise, onlara bir iş ve maaş sağladıkları için kendileriyle övünebiliyorlar. E iş bulamayan ne yapıyor derseniz eğer, bu sorunun cevabını hepinizin bildiğini söylerim ben de. Evet, doğru bildiniz. Suçlu oluyorlar. Çetelere ya da terör örgütlerine üye oluyorlar. Hırsızlık yapıyorlar, hatta adam öldürüyorlar. Neden biliyor musunuz? Çünkü hayatta kalmak için başka hiçbir şans bırakmıyor onlara o çok övündüğümüz modern dünyamız. Bugün Funda Çoban'ın Sokak Siyaseti adlı kitabını bitirdiğimde, söylediklerimde ne kadar haklı olduğumu bir kere daha anladım. Bu dünyada şikayetçi olduğumuz ne kadar problem varsa hepsini, bizim yarattığımızı bir kez daha hatırlattı yazar bana. Teröristleri de suçluları da biz yoktan var ediyoruz. Kimseyi suçlamaya, yargılamaya, hatta cezalandırmaya bile hakkımız yok bizim. O insanlar sadece hayatta kalmaya çalışıyorlar çünkü. Onlara yasal yollardan nefes alma fırsatı bile vermediğimizden, yasa dışı yollara sapmaları gayet normal aslında. Ne bekliyorduk ki? Gidip bir köşede ölmelerini mi? Kendi kendilerini yok etmelerini mi? Yoksa ayağımıza kapanıp ağlamalarını mı? Bunlardan herhangi birisini elbette ki yapmayacaklar. Ne de olsa onlar da insan, her ne kadar biz değillermiş gibi davransak da. Hayatta kalmak için sonuna kadar savaşacaklar yani. Gerekirse kanunla bile savaşır insanlar, yaşamak istiyorlarsa. Onlara başka şans vermeyen insanların onları etiketlemesi, dışlaması ve cezalandırmaya çalışması çok ironik aslında ve de haksızlığın dik alası. Adalet denen şey, bu dünyada yok belli ki. Olsaydı, böyle olmazdı. Olsaydı, sırf yanlış yerde, yanlış zamanda dünyaya geldiği için acılara, yoksulluğa, ölüme terk edilmez, suça itilmezdi insanlar. Olsaydı, birileri onların da insan olduğunu hatırlar ve yardım elini uzatırdı. Ama bunların hiçbirisi olmuyor bu dünyada. Seni aç ve açık bir halde dışarıda biz bıraktık demiyoruz da, sen suç işledin diyoruz. Lütfedip sormuyoruz ama niye işledin bu suçu diye. Her şeyin en doğrusunu bilirmişiz gibi. Hem suçluyuz hem güçlüyüz anlayacağınız. Batsın bu modern dünyamız da, o insanların ahlarının altında kalalım inşallah. Belki günahlarımızdan bir nebze de olsa arınırız. Kaynakça Çoban, Funda. Sokak Siyaseti. Metis Yayıncılık, İstanbul: 2015. Yoksa ayağımıza kapanıp ağlamalarını mı? Bunlardan herhangi birisini elbette ki yapmayacaklar. Ne de olsa onlar da insan, her ne kadar biz değillermiş gibi davransak da. Hayatta kalmak için sonuna kadar savaşacaklar yani. Gerekirse kanunla bile savaşır insanlar, yaşamak istiyorlarsa. Onlara başka şans vermeyen insanların onları etiketlemesi, dışlaması ve cezalandırmaya çalışması çok ironik aslında ve de haksızlığın dik alası. Adalet denen şey, bu dünyada yok belli ki. Olsaydı, böyle olmazdı. Olsaydı, sırf yanlış yerde, yanlış zamanda dünyaya geldiği için acılara, yoksulluğa, ölüme terk edilmez, suça itilmezdi insanlar. Olsaydı, birileri onların da insan olduğunu hatırlar ve yardım elini uzatırdı. Ama bunların hiçbirisi olmuyor bu dünyada. Seni aç ve açık bir halde dışarıda biz bıraktık demiyoruz da, sen suç işledin diyoruz. Lütfedip sormuyoruz ama niye işledin bu suçu diye. Her şeyin en doğrusunu bilirmişiz gibi. Hem suçluyuz hem güçlüyüz anlayacağınız. Batsın bu modern dünyamız da, o insanların ahlarının altında kalalım inşallah. Belki günahlarımızdan bir nebze de olsa arınırız. Kaynakça Çoban, Funda. Sokak Siyaseti. Metis Yayıncılık, İstanbul: 2015. Yaman Yağız TAŞBAĞ Sevgi Analizi Jeanette Winterson Normal Olmak Varken Neden Mutlu Olasın adlı kitabı kendi hayat hikâyesini anlatıyor. Çocukluğundan beri evlatlık olduğu hissettirildiğinden dolayı sevgi hakkında farklı düşüncelere kapılmış ve bunu kitabına da güzel yansıtmış. Jeanette kitabında ilginç bir noktaya değiniyor, "Herhangi birinin sizi sırf siz olduğunuz için sevdiğine inanmanız olanaksızdır!” bu ifade bende uzun zamandır düşünmediğim sorulara cevap aramama yol açtı: Sevgi var mıdır? Sevgi varsa nedir? Eğer sevebilirsek kimleri severiz? Bu soruları hem normal sevgi olarak değerlendirebiliriz hem de aşk olarak. Bence sevginin olduğu barizdir aslında ama burada kilit nokta neye sevgi dediğimizdir. Bir annenin çocuğuna karşı hissettiği şey sevgi midir yoksa zorunluluk mu? Sevgiliye hissedilen his sevgi değil de bencillik midir? Bunu bilmek bize ne fayda sağlar diye düşünülebilir ama sevginin varlığını sorgulamak bize, onu gerçekten hissettiğimizde onu yaşanması gerektiği gibi yaşayabilmeyi öğretir. Sevginin varlığına inanmayan bir insan iyi bir anne veya sevgili olamaz çünkü yaptıkları şeyleri istediklerinden ya da içlerinden geldiğinden değil etrafındakilerden öyle gördükleri için yaparlar ama günün sonunda düşündükleri tek şey yine kendileri olur. Bu da ancak hazin bir sonla sonuçlanabilir. Sevginin tanımını yapmak gerçekten de zor bir iştir. Bu durum belki de sevginin saf olarak olup olmadığından emin olmadığımız için kaynaklanıyor olabilir. Şimdilik sevginin tanımını "karşı taraftan bir karşılık beklemeden fayda sağlama dürtüsü" olarak düşünelim. Bu olay aslında düşününce mantıklı değildir ve bizi mantıktan uzaklaştırır çünkü içgüdülerimize zıt bir durumdur. Biz insan olarak arzuladığımız şey hep daha fazlası ve en iyisidir ama sevmek bunlara karşı çıkar ve kendini azaltarak karşındakini çoğaltırsın. Ama bu azalış hiç azalıyor gibi hissettirmez sanki insandan daha ilahi bir varlığa dönüşüyormuşuz gibi hissettirir. Lakin taraflardan biri yerin dibine doğru yol almaya başlar çünkü aslında bütün sevgiler tek taraflıdır. Bildiğimiz gibi fizikte enerjinin korunumu yasası vardır bence bu duygular için de geçerlidir. Dünya üzerinde toplam hissedilen duygular sabit gibi düşünebiliriz. Bence bu bakış açısı yaşanan çoğu sıkıntıyı açıklıyor. Şahsen ben karmaya inandığımdan dolayı insanların hemen hepsinin yaklaşık olarak eşit sayıda azalan ya da çoğalan taraf olduğunu düşünüyorum. Bu da kimi sevdiğimiz aslında iki temel sorunun cevabına indirgenebilir: Kim benden daha çok mutlu olmayı hak ediyor ve kim beni mutlu edebilir? O anki ruh halimize göre bu iki sorudan birine cevap ararız. İlk başta birinci soruyu sormak çok mantıklı görünmeyebilir fakat azalmak da aslında bir ihtiyaçtır. Fazla mutluluk insanı yıkılan bir baraj edasıyla taşırabilir ve bir daha asla mutlu olamaz bir halde bırakabilir. Düşününce fark edilebilir ki her iki durumda da bencilce davranıyoruz ama karşıdaki taraf da bundan fayda sağlıyor. O zaman sevmek ve sevilmek belki de dünya üzerinde bulunan en adil şeydir. Karşılıklı taraflara etkisi tamamen zıt olsa da ikisini dengeliyor. Bu durum genelde neden kendimizle uyuşmayan insanları sevmeye meyilli olduğumuzu açıklayabilir. Sevgi gerçekten de ilginç bir kavram. İlk bakışta ne kadar insanın doğasına aykırı bir dürtü gibi görünse de aslında kendimizi sabitlememize olanak sağlıyor. Ne kadar bencilse o kadar da paylaşımcı... Bu kadar zıtlığın bir arada bulunması alışıldık bir durum değil pek insan hislerinde. Bütün hislerimiz ya hep ileriye ya da geriye gitmemizi söylerken sevgi daire çizmemize neden oluyor. Bu durum da sevgiyi üzerine düşünülmeye değer kılıyor. Mehmet Emin Altun 21501469 Ahmaklıktan Kurtulma Reçetesi Üçte biri suyla dolu, geri kalanı boş, ağzı olmayan, her tarafı kapalı bir küre gibidir insan. Nereye çevrilirse çevrilsin, neresindeki eksikleri kapatılmaya çalışılırsa çalışılsın hep eksik bir tarafı olacaktır. Bu bilinçle, insanoğlunun hayatta kalmak için yaptığı, ürettiği şeylerden biri de masaldır. Masallar saf, masum, tecrübesiz ve çıplak doğan insanoğlunun muhtemel ahmaklığını, eskilerin tecrübeleriyle mümkün olduğunca azaltmak için üretilir ve anlatılır. Hangi ülkede, toplulukta ya da kültürde olursa olsun değişmeyen masallardan biri, gagasındaki peyniri kaptıran ahmak karga ile kurnaz tilkinin hikayesidir. Taze ve masum beyinlere her zaman olan olayların, söylenenlerin arkasında gizli olan çıkar ilişkilerinin farkına varmayı gizliden gizliye nasihat eden bu masal aslında dünyanın ve insan ilişkilerinin de bir özetidir adeta. Güçlünün haklı sayıldığı, masumun ve masumiyetin hor ve zayıf görüldüğü dünyamızda, aydınlık bir geleceğe tek çıkar yol, gelecek nesillerimizi hem tilki kadar akıllı hem de karga gibi saf yetiştirebilmektir. Doğası gereği insanoğlu, doğru olanı bilir, onaylar ancak doğru fiili icra etmekte karasızlığa düşer. Birçok zaman karşımıza çıkan iki şıklı seçimlerimizi ya daha kolay ama doğru olmayan şekillerde ya da daha zor ancak doğru bir şekilde yaparız. Asıl ahmaklık bu noktada ortaya çıkmaktadır. Açlık, şehvet, para arzusu ve kıskançlık gibi durumlarda şuurunu askıya alan insan, istekleri için doğru olmayan yollardan gidebilmekte, ahmaklığa düşebilmektedir. Toplumu oluşturan bireylerin bazılarının yanlışa düşmesiyle ve bazılarının da yanlışa düşen insanlara karşı adalet sağlama bahanesiyle yaptıkları kurnaz yanlışlıklar bir toplum anlayışına sebebiyet vermektedir. “Devletin malı deniz, yemeyen domuz”, “Enayinin malı baldan tatlı” ve “Yemeyenin malını yerler” gibi deyişler bu anlayışın sonuçları ve ispatlarıdır. Bu anlayışla yetişen ya da yaşamının bir bölümünde bu anlayışa göre hareket etmeyi seçen kimseler, diğer hak ve hukuk gözeten, insanoğlunun adaletine ve dürüstlüğüne güvenen, karşısındaki insana değer veren kimseleri ahmak yerine koyarak asıl ahmaklığı yapmaktadırlar. Ancak unutulmamalıdır ki bu ahmaklığın sebebi yalnızca insanların seçimi değil aynı zamanda maruz kaldıkları sinema, edebiyat, fıkra ve masal gibi insan duygularını etkileyen dış faktörlerdir. Anlaşılacağı üzere, dünya üzerinde var olmak amacıyla taze beyinlere masallar, filmler, şarkılar ve romanlar ile sayısız defa empoze edilen “Ahmak olma, kurnaz ol, hayatta kal” düsturu karşısında insanoğlu, karga olmayı seçmeyi ya da karganın da önemli olabilme ihtimalini gözardı etmektedir. Oysa karga gibi saf olmak ahmaklık değil, doğuştan gelen öze göre hareket etmek ve muhatabını da aynı öze uygun şekilde tüm kurnazlıklardan, art niyetlerden ari bir konuma yerleştirmek, değer vermektir. Karga gibi olmak, ahmaklık kavramının bulunmadığı bir ütopyanın parçası değil, çok zor olsa da insanoğlunun kurmayı başarabileceği bir medeniyetin köşe taşıdır. Karga gibi olmak, kurulması mümkün bir medeniyetin ruhu iken tilki gibi olmak ise art niyetlerden arınmış olan medeniyetin zırhı, koruyucusudur. Aynı zihinde, yaşam sisteminde ve hayat anlayışında hem karganın hem de tilkinin özelliklerine sahip olmaya çalışmak, yalnız mühim ve kıymetli değil aynı zamanda da ahmaklıktan kurtulmanın yegane reçetesidir. Tilki olmadan var olması mümkün olmayan karga tilkiye, karga var olmadan esas işlevini yerine getiremeyecek olan tilki ise kargaya muhtaçtır. Birlikte işleyen bu model sayesinde hayatında bir denge sağlanacak olan insanoğlu, aklı ve saflığıyla hayatı daha iyi kavramaya çalışacak, ahmaklıktan kurtulacak ve yaşadığı hayat ise binlerce yıldır ondan sakladığı, ara sıra gün yüzüne çıkardığı sırlarını ademoğlu ile paylaşmaya başlayacaktır. Kaynakça: Ezop, “La Fontaine’in Masalları”. Çev. Orhan Veli Kanık. Yapı Kredi Yayınları, 2016. 21. Baskı. Musil, Robert. “Ahmaklık Üzerine”. Çev. İlknur Özdemir. Kırmızı Kedi Yayınevi, 2017. 2. Baskı. Çallıoğlu 1 Mert Çallıoğlu 21301795 TURK101/16 Başak Berna Cordan 21/12/2014 6-2 Toplumun Büyük Silahı: Direnmek Edebi eserler, bizlere dokunma, hayatlarımızda izler bırakma ve düşüncelerimizi, görüşlerimizi etkileme gücüne sahipken aynı zamanda bazı konuları irdelememize ve güncel hayatla bağdaştırmamıza olanak verir. Bu ürünler yazılı da olsa görsel de olsa içinde bilim, siyaset, psikoloji vb. birçok başka alanla ilgili konular barındırır ve bunları bizlere sorgulatır. Orijinal adı “V for Vendetta” olan “V” filmi de seyirciye sadece hayatı ve yaşadığımız dünyada olup bitenleri sorgulatmakla kalmayıp aynı zamanda siyaset alanında da birçok noktaya değiniyor. James Mcteigue’nin yönetmen koltuğuna oturduğu ve ABD-Almanya ortak yapımı olan bu kült film, vizyona girdiği yıldan beri ününü hep artırmış ve dünyanın dört bir yanında kalıcı izler bırakmıştır. Büyük bir beğeniyle izlediğim ve oyunculuklara hayran olduğum bu film, siyaset alanını ve yaşadığımız dünyadaki sistemi irdelememi sağladı. Güncel hayatla da bağdaştırdığım filmde ülkemizden de yaşadığımız olaylardan da çok benzerlikler fark ettim. Otoriter rejimlerin insanlar üzerinde kurduğu baskı ve bunun sonucu ortaya çıkan bir halk ayaklanması son derece güzel bir kurgu ile anlatılmış. Hem bu yapıdaki devletlerin hem de onlara karşı çıkan bu tip ayaklanmaların yaşadığımız bu dünyada da farklı farklı örneklerini görüyoruz. Çallıoğlu 2 Otoriter baskıcı bir rejim ya da böyle bir sistemin yöneticisi olan bir diktatör denilince ilk aklıma 20. yüzyıla damgasını vuran ve şu an zalimliğin sembolü haline gelmiş Adolf Hitler ve Nazi Almanyası geliyor. Seçimlerde aldığı yüksek oylarla iktidara gelip kazandığı bu yetkiyi tamamen bireysel çıkarları, hırsları ve kendi ideali için kullanan ve bu uğurda bir katliam gerçekleştiren bir insanı anlayabilmek mümkün değil. İktidarların en temel görevi önce halkın tamamını kucaklayarak ülkedeki herkesin can ve mal güvenliğini sağlayıp toplumun daha ileriye gitmesi için çaba göstermektir. Benim için örnek bir lider, toplumun çıkarlarını bireysel önceliklerinden üstün tutarak vatandaşların refah içerisinde uygar bir biçimde yaşamasını sağlamak adına ülkeyi hep daha ileriye taşımayı kendine görev edinmiş ve bunu hayatının merkezi yapmış insandır. Bu anlamda da Hitler’in tamamen aksine bir örnek olarak yine 20. yüzyıla damgasını vurmuş ülkemizin kurtarıcısı ve kurucusu Mustafa Kemal Atatürk bu tanıma en uygun kişidir. Ulu Önderimiz, bir Kurtuluş Savaşı başlatarak vatan topraklarını kurtarmış, bağımsızlık kazanmış ve de ardından ülkeyi Monarşiden Cumhuriyete geçiren bir devrim yapmakla kalmayıp toplumun her alanda ileriye gitmesini sağlayan bir sürü inkılaba öncülük etmiştir. Başta arkalarında büyük bir destek bulanan bu iki liderin yaptıkları, idealleri ve karakterleri arasında son derece büyük farklılıklar var. Aynı paralelde şu an Hitler zalimliğin sembolü olmuş ve Almanya tarafından bile kötülenen bir tarihi kişilikken Atatürk savaş yönetmiş bir komutan olmasına rağmen barışçıl bir dünya öğütleyen bir lider ve hâlâ tüm dünyanın hayran olduğu bir devrimcidir. Rejimler ve liderler arası farklılıkların dışında bu baskıcı düzenlere karşı V karakterinin filmde başlatmış olduğu gibi dünyanın farklı yerlerinde de protestolar yaşanmaktadır. Sadece son yıllara baktığımızda bile Brezilya’daki protestolar, Arap Baharı, Wall Street protestosu ve de ülkemizde 2013’ün Haziran ayında yaşanan Gezi Parkı Çallıoğlu 3 protestosu gibi tüm dünyanın ilgisini çeken halk ayaklanmalarını görüyoruz. Bu olaylar farklı farklı yerlerde yaşanmış olmasına rağmen temelde ortaya çıkan resim hepsinde aynıdır. Bu protestolar, insanların baskıcı ve halkı dinlemeden başına buyruk hareket eden iktidarlara karşı ortaya koyduğu dirençtir. Her iktidarın da protestoculara karşı nefret duygusu besleyip onlara savaş açmak yerine bu olayları önemseyip temel görevlerini hatırlamaları ve ortada büyük bir başarısızlık var ise gururlu davranıp istifa etme olgunluğunu göstermeleri gerekir. Sonuç olarak, “V” filmi Gezi parkı protestosunda V karakterinin maskesinin kullanılmasından anlaşılacağı üzere otoriter rejimleri ve onlara karşı çıkan direnişleri başarılı bir kurguyla anlatarak bu doğrultuda yaşanan olayları etkilemeyi dahi başarmıştır. Bu film, benim de bu konular üzerine düşünmemi ve bazı tespitlerde bulunmamı sağladı. Umarım gelecekte iktidarlar halklarıyla daha barışık olur ve böyle olaylara bu kadar gerek duyulmaz. Kaynakça: V. Yön. James McTeigue. 2006. FETÖ ve Hükümet En çok günümüz Türkiye’sinde yaygınlaşmış,MİT ile birlikte neredeyse bütün emniyet birimlerine sızmış,pislik bir örgüttür FETÖ.Tabii bu sızmalar 1990’dan sonra başlamış ancak en çok,emniyet içindeki büyüme hızı 2000’lerde ivme kazanmıştır.En son patlak veren 15 Temmuz 2016 darbe girişimiyle birlikte hemen her gün FETÖ adını gazetelerden ya da televizyonlardan duyar olduk.Peki bu örgüt nasıl oldu da devletin,ordunun,emniyet güçlerinin ya da yargının içine kadar sızdı?Esas sorulması gereken soru bence buradadır.Bunun asıl sorumluları bazı insanlar kabul etmek istemese bile hükümet ve bizzat cumhurbaşkanının ta kendisidir çünkü aslında bunun nedeni ‘’İn’’ kitabının yazarı eski İstihbarat Dairesi Başkanı Sabri Uzun’un dediği gibi cumhurbaşkanının’’Ne istediler de vermedik?’’sözünde yatmaktadır.Tabii bazı insanların aklının nasıl çalıştığını anlamak çok güç çünkü bazı şeylerin-hatta çoğu şeyin-hükümetin hatası olduğunu kabul etmemekte ısrar ediyorlar.Takım tutar gibi parti tutulmamalı çünkü ülkenin başına ne geliyorsa bu psikolojideki insanlar yüzünden geliyor.240 küsur kişinin öldüğü kanlı bir gece olan 15 temmuz gibi bir örnek var elimizde.Elbette bunun sorumlusu Fethullah Gülen’in başında olduğu bu örgüt olabilir ama tek sorumlu olduğunu düşünmek aklımızı çalıştırmadığımızı gösterir.Sonuçta o darbeyi gerçekleştirmeye çalışan komutanları bulundukları mevkiye atayan bir mekanizma var.Bu mekanizma da bizzat cumhurbaşkanı tarafından yürütülüyor.Dahası,bizzat Recep Tayyip Erdoğan’ın Fethullah Gülen’in yan yana çekilmiş fotoğrafları vardır ama ne zaman çıkar ilişkileri değişse bazı insanlar birisiyle ne kadar samimi ve ortak olursa olsun,çıkan fotoğraflarla ilgili soru sorulduğunda bir elin parmağını geçmediğini söylerler görüşmeleri hakkında.Aklımızla dalga geçmek bu olsa gerek! 15 temmuzdan sonra FETÖ soruşturması kapsamında ülkede bir yığın gözaltına alınmalar,tutuklanmalar ve ihraçlar yaşandı.16 temmuz sabahı beş binden fazla hakimler ve savcılardan bazıları gözaltına alınıp tutuklandılar.21 bin devlet memuru ihraç edildi.Bunun sonucunda tabii ki mağduriyetler yaşandı çünkü ben gözaltı kararlarının ya da tutuklamaların rastgele olduğunu düşünüyorum yoksa olaylar sona erdikten birkaç saat sonra nasıl olur da gözaltılar,tutuklamalar başlar?Bu ne hız?Bu durum mağduriyetler yaşatmakla birlikte olup ülkede neredeyse hakim,savcı veya general bırakmamıştır.Hükümetin bu çok sayıda gözaltı ve tutuklama kararı nasıl geliştiği çok önemlidir çünkü gözaltına alınan,tutuklanan veya ihraç edilen herkesin FETÖ mensubu olduğu biliniyorsa şu ana kadar neredeydi bu hükümet?Bu akıllara bazı soru işaretleri getiriyor.Acaba bu tutuklamalar ve gözaltılar daha önceden mi kararlaştırılmıştı?Ben bazı insanların aksine bunun hükümetin ve cumhurbaşkanının bir oyunu olduğunu düşünmüyorum ama hükümet ve bizzat cumhurbaşkanı bunu fırsata çevirmiş olabilir.Zaten bu tutuklanmalar ve gözaltılar olacaktı ve bu olay da onlara mükemmel bir kılıf hazırladı.FETÖ istemeden hükümete yardım etmiş oldu.Hükümet de durumu lehine çevirmiş oldu.Artık istedikleri şekilde,istediği mevkilere kendi adamlarını atayabileceklerdir benim düşünceme göre.Bu durumda,olayın gidişatına bakarsak ülkenin geleceği hiç de iç açıcı değildir çünkü FETÖ tamamen temizlendi mi bilinmiyor- ki bence henüz temizlenmedi çünkü köklü ve çok iyi örgütlenmiş ve mutlaka başka planları olan bir örgütlenmedir FETÖ-,bu ihraçlar yardımıyla diyelim ki temizlenmiş olsa bile yapılan bu ihraçlar aslında bir nevi hükümet darbesidir ne yazık ki.Yani şunu demek istiyorum ki bu yol ile tamamen kendi adamlarını yerleştirebileceklerdir birçok devlet kademesine. Temizlenmiş olsa da olmasa da,her iki şekilde belki de bu olayların perde arkası 20-30 yıl sonra çıkar.Tabii bu 30 yıl içinde ülkede ne gibi dolaplar döneceğini de ne yazık ki hiç kimse bilemez.Her şeyin çabucak aydınlığa kavuşmasını dilemekten başka bir çaremiz olduğunu zaten pek de sanmıyorum. Kaynak:Sabri Uzun/İn(Kırmızı Kedi Yayınevi,2014) Yazar/Kitabın adı:Sabri Uzun/İn Lara Kılıçarslan IR-21703866 Mona ve Vincent’ın Maceraları Tarihin belki de en ünlü ve beğenilen sanat eserlerinden iki karakter, kendilerini sınırlayan çerçevelerinden çıkıp, birlikte maceralara atılmak isteseydi ne olurdu? Özellikle klasik tablolardaki şahısları modern dünyadaki manzaralarla birleştirmeyi seven sanatçı Barry Kite’a göre, bu sorunun cevabı “Mükemmel!” olurdu. Ben de dahil olmak üzere birçok sanatseverin cevabı da aynıydı ve sonuç gerçekten karakterlerin orijinal tablolarından çok daha farklı ve eğlenceli bir hikâye anlatıyor. Elbette her insanın belli bir sanat eserinden anladığı farklıdır. Heykeller, tablolar, müzik parçaları, kitaplar, şiirler… Hepsi karşılarındaki alıcıya göre içerdikleri mesajlarını âdeta değiştirirler. Bir şiir, herhangi birinin ruhunu okşamayı seçmişken size karşı o kadar kibar davranmayıp geçmişinizden üzücü bir anınızı aklınıza getirmenize sebep olabilir. Aynı şekilde bir şarkı size hoş bir ilkbahar gününü anımsatıyorken etrafınızdakilerin gözlerini yaşlarla doldurabilir. Sanatın, herkese farklı bir mesaj, hatta aynı kişiye bile her seferinde farklı mesajlar vermeyi başaran bir parça sihir olduğu gerçeğine güvenerek, dünyanın en ünlü tablosu sayılan Mona Lisa’yı rahatsız edici bulduğumu söylüyorum. Belki yapımı sırasında kullanılan koyu renkler, belki içinde barındırdığı yüzyıllarca çözülememiş gizem, yüz ifadesindeki karışıklık, gözlerinin bakanı takip edişi veya gerçeğini Louvre Müzesi’nde görüp hayal kırıklığına uğramam tabloya ve anlattığı hikâyeye karşı olan hislerimi negatifleştiriyor. Fakat, tam tersi olarak, Vincent Van Gogh’un her eseri, sanatçının hayatını okuyup ona derin bir acımayla karışık sevgi beslememden ötürü, etkileyici ve kullandığı canlı, âdeta gözünüzün önünde dans eden renk cümbüşü sayesinde enerjik ve pozitif gelmiştir. Barry Kite sayesinde Mona Lisa, 1503 tarihinden beri içine mahkûm edildiği koyu renklerle dolu dünyasından kurtarılmış, çok yakın arkadaşı Vincent’ı da yanına alarak daha renkli, canlı ve enerjik dünyalara doğru bir maceraya atılmış. Kendisini yüzyıllarca hapsetmiş olan çerçevelerinden kurtulan Mona, âdeta yeni bir karaktere ve ruh hâline bürünerek, yeni bulunduğu renkli dünyanın etkisine kapılarak etrafına neşe ve enerji saçan biri hâline gelmiş. Öyle ki, asırlarca tartışmalara yol açan o belli belirsiz gülümsemesi, gerçek bir gülümsemeye hâlini almış. Vincent da aynı şekilde, yıllarca baş etmek zorunda kaldığı yalnızlık ve beraberinde getirdiği depresyondan kurtulmuş, bulundukları yeni renkli dünyada ona eşlik eden, elinden tutarak kafelere, restoranlara ve gece arabayla turlara götüren Mona sayesinde yalnızlığını unutmuş sadece dans etmekten yorulmuş gibi gözüküyor. Maceraları sırasında arka planlarını renklendiren klasik tablolar ve modern zamanları da temsil etmek üzere yerleştirilen günümüzden detaylar, daha önce beraber görmeye alışkın olmadığımız ama bir kereliğine kendi dünyalarından çıkma fırsatını yakaladıkları için mutlu görünen karakterlerimiz ile oluşturulan bu kolajlar, zaman, mekân ve gerçekliği sorguluyor sanki. Sadece kendi tablolarının veya yaratıcı ustalarının gerçekliğini, hayal dünyasını taşımakla kalmayan ünlü karakterler bu çalışmada özgürleşmiş, kendi düşünceleri, fikirleri ve duyguları olan çizimler hâline gelmişler. Bu sebeple hepsinin biz, normal insanlar gibi ortak bir gerçeklikte ayrı sonsuz sayıda gerçekliği temsil ettiklerini söylemek yanlış olmaz. Farklı yaratıcıların elinden, farklı dönemlerde, farklı ülkelerde oluşturulmuş ve farklı tepkiler almış bu karakterler sonunda kendi zamanlarının, ülkelerinin veya eskiden bir parçası oldukları yaratıcılarının hayal güçlerinden bağımsızlaşmış, hangi dünyada gezdiği belirsiz bir zaman makinesine binmiş gibiler. Bu sayede İtalya’nın 16.yüzyılından başka bir dönemini bilmeyen Mona, 19.yüzyılın Hollanda’sından gelen Vincent ile buluşmuş, bir ileri bir geri giderek varlığı ve gerçekliği sorgulanabilir olan dünyalarda turlar atmışlar. Bizlere, bu yeni ve farklı eserlere bakan insanlara ise sanırım hemfikir olunabilecek tek bir nokta bırakmışlar. O da Mona ve Vincent’ın birbirlerine anlatacağı çok hikayesi olduğu gerçeğidir. Kaynakça: Kite, Barry. Mona Lisa and Vincent Van Gogh. 2015. MELİH SÜNBÜL ÖLÜMÜN GİZEMİ Bu aralar düşünmeye çok vaktim oluyor. Malum salgının hayatımı çevrelediği bu günlerde kendimle beraber tüm insanların sağlığını korumaya çalışıyorum. Zihnen korumacı yapısı olan bu hareketin mantığını hiç sorgulamıyorum çünkü doğru olanın bu olduğunu düşünüyorum. Hâlbuki insanlar içerisinde herhangi bir zamanda ne durumda olduğunu ne düşündüğünü umursamadığım hatta benden farklı göründüğü, düşündüğü ve inandığı için nefret ettiğim birçok kişi var. Bunlar aklıma hiç gelmiyor çünkü şu an bütün bu sebeplerden daha önemli bir şeyle hiç olmadığı kadar yakın pozisyondayım: ölüm. Ölüm benim için hep sırrını korumuştur. Aklıma geldiği zaman bazen rahatladığım bazen de ürktüğüm bir konudur ama çoğu zaman hayatı ve onun detaylarını düşünmeme ve sorgulamama sebep olur. Düşünmeye ayırdığım her vakitte o zamana kadar sahip olduğum anıları düşünürüm. Her seferinde anıların bir başka boyutunu keşfederim. Kimi zaman üzülür ve kızar, kimi zaman ise bir sevgi pıtırcığı olurum. Tabii ki bazen de yaşama fırsatını kaçırdığım anları hatırlarım. Çoğu zaman bunun sebebi sağlığımın yerinde olmaması yani hastalık olur. Bunu fark ettiğimde garip bir his içimi kaplar çünkü bu olgu ölümle çok yakın bir ilişki içerisindedir. Bahsettiğim gibi üzüldüğüm bazı hatıralarım vardır. Bu anılardan bazılarında üzülmeme ya da sinirlenmeme sebep olan kişiler genelde ailem ve arkadaşlarımdır yani hayatta en yakın olduğum kişiler. Bu durum her aklıma geldiğinde fark ettiğim şey ise ne kadar küçük şeylere ne kadar aşırı tepkiler vermiş olduğumdur. Hayatın büyük kısmında onlara değer verdiğimi anlatan sözcüklerle iletişim kurmama rağmen o anlarda düşmana bile söylenmeyecek sözler ve yapılmayacak hareketlerde bulunmuş olurdum. Sonra düşündüğümde ise bugün sanki hiçbir şey olmamış gibi hayatımıza devam ettiğimizi ve aynı bağı koruduğumuzu fark ederim. Ne de olsa “Öfke en yakın olduğunuz kişilere, kızgınlık ve çirkinliği affedeceklerini bilecek kadar yakın olduklarınıza karşı daha rahat zincirlerinden kopar.” (McCullers 140). Tabii ki her zaman bu tarz kırgınlıklar çabucak iyileşmiyor ve unutulmuyor. O anları düşündüğümde sonrasında hep hayatımın daha farklı bir evreye geçtiğini ve içeriğinin değiştiğini fark ederim. Bazı insanlar hayatımdan çıkarken bazıları da hayatıma girer. Kimi ilişkilerim güçlenirken kimileri ise zayıflar. Bence hayat dediğimiz kavram tamamen bize insan olduğumuzu hissettiren diğer insanlarla olan ilişkilerimizden oluşuyor. Bundan dolayı bu tarz değişimlerden sonra farklı bir dünyada yaşamaya başladığımı düşünüyorum. Sonra bunun olması için ölmem gerektiği gerçeğinin farkına varıyorum ama bu beni düşüncemin doğruluğuna inanmaktan alıkoymuyor çünkü “İnsanların birbirlerine duydukları anlayışta ve duygudaşlıkta bir kopma olması da aslında bir tür ölümdür.” (McCullers 34). “İnsanların ne doğumda ne de ölümde seçme hakkı vardır. Yalnızca intihar edenler, hayatın capcanlı hâlini hor görüp mezarın hiçliğini yeğleyerek bir seçim yapabilirler.” (McCullers 190). Bu söz benim için çok anlamlıdır çünkü insanın elinde olanın sadece yaşayacağı hayata karar verebilmek yani bir tür nasıl ve ne şekilde öleceğini dizayn etmesidir. Ben geçirdiğim ve geçiriyor olduğum vakte baktığım zaman onların ben yok olduktan sonra da var olabilmesi için ölümümün anlam ifade etmesi gerektiğine inanıyorum. Aslında bu düşüncenin çok da garip olduğunu düşünmüyorum çünkü eğer ölüler birilerinin yüreklerinde yaşayabiliyorlarsa aslında ölmemişlerdir (McCullers 94). Hayatın anlamını yaşım ve içinden geçtiğimiz salgın nedeniyle yoğun bir şekilde sorguladığım bu dönemde artık yeni bir şeye inanıyorum: aldığım son nefesin bile anlamlı olması gerekliliği. Kimilerine göre bu düşünce ölümün gizemini artırmaktan öteye gitmiyor olsa da bence “Ölüm her zaman aynıdır ama herkes kendi usulünce ölür.” (McCullers 1). KAYNAKÇA McCullers, Carson. Kadransız Saat. Çev. Can Moralı. İstanbul: Türkiye İş Bankası Kültür Yayınları, 1. Baskı. KAR TANELERİNİN SUÇU NE? Gülerken, ağlarken, otobüse binerken, yabancı biriyle konuşurken, kısacası hayatımın her anında, kendimden önce insanlara ulaştırmam gereken bir mesajla yaşıyorum: Ben bir kadınım. Tarihin hangi döneminde kadınlar değersizleştirildi, bilmiyorum. Ama yaşadığım bu zamanda ve bu ülkede; kadın olmanın insanın üzerine yüklediği o ağır sorumluluğu taşıyarak, erkenden büyüdüm, büyümek zorunda bırakıldım. Boş zamanlarımda ise kendimi bunun neden böyle olduğunu sorarken buluyorum. Bulabildiğim geçerli tek bir cevap yok henüz ve olduğunu da düşünmüyorum ama bunu sorgulamaktan da alıkoyamıyorum kendimi. Kadınların ne kadar önemli olduğunu her fırsatta söyleyen ve kız öğrencilerine, kendi ayakları üstünde durabilmeleri için her türlü desteği veren eğitimci bir babanın ve hayatını Türk kadını ve kadın haklarına adamış bir annenin çocuğu olarak doğdum ve bu hayat tarzına uygun şekilde yetiştirildim. Ailemden gördüğüm, öğrendiğim bir şey var ise; o da insanlara -cinsiyetleri fark etmeksizin- insan oldukları için değer verip saygı göstermek. Gerçek dünyada işlerin böyle yürümediğini ilk kez gördüğümde ise çok şaşırmıştım. Buna en yakından babaannemde tanık oldum sanırım. “Erkek değil mi, yapar.” sözü ilk kez -ama son değil- o zaman çarpmıştı tokat gibi yüzüme. Çocuk aklıyla günlerce düşünmüştüm; neden erkek kardeşim, erkek olduğu için benden üstün diye. O soruya verecek bir cevap bulamadığımdaysa; kadın olarak babaannemin neden erkekleri kadınlardan üstün gördüğü olmuştu, tabii bu soruya da bir cevap bulamadım. Düşününce maruz kaldığım en “masum” çifte standarttı bu. Sonrasını ise Yeni Türkü’nün bir şarkı sözü en iyi şekilde özetliyor sanırım: “Biz büyüdük ve kirlendi dünya.” Büyüdükçe, etrafımda olanı biteni idrak etmeye başladıkça, kadın olmanın zorluklarıyla karşı karşıya kaldım. Dünyanın kirli oluşuna değil de, yeryüzüne düşen kar tanelerinin beyazlığına laf edildiğini gördüm. Ben büyürken; tecavüzlerin sebebi kadınlara yıkıldı, çocuk gelinler hamile kaldı, bir kadın gidecek başka bir yeri olmadığı, yaşadıklarını kimselere anlatamadığı, utandığı için kocasından dayak yemeye devam etti. Bir kadın, şort giydiği için otobüste yüzüne tekme yedi. Erkek arkadaşını terk ettiği için vuruldu bir diğer genç kız. Tüm bunlar olurken, henüz başına bir “şey” gelmediği için şanslı olan bizler, kendimizi kimden, niye korumamız gerektiğini bile bilmeden önlemler aldık güvenliğimiz için. Akşam vakti taksiye tek başımıza binmedik, eğer zorunda kaldıysak, plakayı bir yakınımıza göndererek bindik. Issız bir sokakta hızlı adımlarla yürüdük, olası bir gölgede yok olmamak için. Sesli gülmedik, istediğimiz gibi giyinmedik. Aşağılandık. Sustuk. Susturulduk. Tüm bunları nefes almak kadar normal ve “hayati” derecede önemli olarak görür hale geldik. Kızgınım, hak etmediğimiz hayatları yaşamak zorunda bırakıldığımız için. Ama en çok da kadınlara kızgınım. Kendilerini erkeklerle eşit görmeyen, sözde zayıflıklarını kabul eden ve olan biteni görmezden gelip kadın olmanın “kaderine” boyun eğmeye devam eden kadınlara… Yine de, o kadınlar da dâhil olmak üzere, her yeni güne, kime karşı olduğumuzu bile bilmeden, savaşlar vererek başlıyoruz. Bazen kazanıp, bazen hafif sıyrıklarla atlatıyoruz bu günlük muharebeleri. Günün sonunda kendimizi bir diğer güne hazırlamaya başlıyoruz ve bu kısır döngü hayatımızın sonuna kadar yakamızı bırakmıyor. Yirmi yaşında genç bir kadın için o kadar sözlü ya da fiziksel taciz, kadın cinayeti haberleri duydum, okudum, tanık oldum ki yaşadığım dünyaya olan inancım ve umudum bitmeye yüz tutmuş bir mum gibi her geçen gün yanarak kendi kendini tüketiyor. Evet, bugüne kadar hayatta kaldım belki ama ne kadar yaşayabildim ondan emin değilim. Hasibe Kurnaz Kaynakça Yeni Türkü-Telli Turna şarkı sözü Kendimi Dinlerken Dinlemek, annemin ne söylediğini anlamaya başladığım ilk andan beri, bana dikte edilen eylem. Başta ebeveynlerimin sözlerini dinlemem gerektiğini öğrendim. Okula başladıktan sonra ise öğretmenimin. Biraz büyüdükten sonra konuşmaktan ziyade, dinlemenin önemini duymaya başladım. İşin komik kısmı ise bana bu nasihatleri verenlerin, bu esnada ve sonrasında beni dinlemiyor oluşuydu. İnsanlar sanki bu duyarsızlığı bahane ederek, kendilerine konuşmayan dinleyiciler arıyorlardı. Ben de bir öğretmen çocuğu olarak -doğuştan gelen bu yeteneğimin de katkısıyla- bugüne kadar tüm bu dinleme sorumluluklarımı, yarı gönüllü de olsa başarıyla gerçekleştirdim. Yirminci yılını tamamladığım, göreceli olarak bu uzun ömrümde, dinlemekten hiç pişman olmadığım ve sıkılmadığım tek bir durum oldu, doğayı dinlemek. Biliyorum bu yazıyı bir dağın tepesinde, sessizlik nöbeti yaparken, elimde bir kâse pirinç lapası ile yazmıyorum. “Doğayı dinlemek” her ne kadar ilk duyduğunuzda biraz absürt de gelse, bu yaz Romanya gezimin en özel parçasıydı. Gün içinde katıldığım gönüllülük çalışmalarının ve kaosu da beraberinde getiren yurt yaşamının ardından, kendimi hep nehir kıyısındaki o parkta, doğayı dinlerken bulduğumu fark ettim. İşin ilginç yanı, gerçekten gün içinde olan biten her şeyi, bu anlarda “fark ediyordum”. Kabul ediyorum bir heykelin dibinde tek başına oturan bir adam imgesi, size çok anlamlı ve derin gelmeyebilir. Hele ki bu adam yabancı bir ülkedeyse ve gezecek bir ton yer varsa. Bu noktada her rasyonel insanın yapacağı gibi (!) Romanya’yı ruhsal yolculuk merkezim olarak kabul ettim. Bu aklamanın ardından. “Yeniden” doğayı dinlemeye başladığım bu günlerde, içim sıcak ve tarifsiz bir hisle dolmaya başladı. Aynı annenizin dizine yattığınızda, kaç yaşında olursanız olun içinizi kaplayan o huzur hissi gibi. Tek fark annemin dizinde değil de ağaçların arasında bir heykelin dibinde yatıyor olmamdı. Bu sıcak his ile birlikte gelen anılar, alışılmadık “dinleme” eylemine, nereden aşina olduğumu bana hatırlattı. Küçük bir çocukken ağaçların altında oturur, rüzgârda yavaşça sallanan yaprakları izler ve içimde o ağacın enerjisini hissetmeye çalışırdım. Bir sonuç beklentim olmadan sadece istediğim için yapardım bunu. İşin garip kısmıysa içime dolan huzur ve bilgelik hissiydi. 6 yaşında bir çocuk olarak çok bilge sayılmasam da içime dolan bu hissi size anlatamam. Sanki üst bir bakış açısı kazanmış ve dünyanın sırlarını çözmüşçesine bir his. Romanya sınırlarından, bir parkın sınırlarına daralan gezimde, küçük şeylerin farkına varmaya başladım. Park içinde bulunan çeşitli modern heykeller, zaman içinde bende farklı hisler uyandırmaya başlamıştı. Yolun -yani serüvenimin- başında, beni “gölgeleri olan üç adam” olarak kabul ettiğim ilk heykel karşılıyordu. Benim için buraya geldiğim ilk günün, bu yabancılık ve merak hissinin simgesi hâline gelmişti. Hemen ardından “güneş külahı” olarak adlandırdığım, bir kilisenin bitişiğindeki heykel vardı. Romanya’da çektiğim ilk ve en güzel fotoğraf onundu, bu yüzden ne zaman bu heykeli görsem egom okşanıyordu. “Güneş toplayan” ve “gizli orak çekiç” heykellerini geçtikten sonra ise işte her şeyin başladığı, benim doğa dinleme alanım olan, “örümceğe benzeyen kırmızı çubuklar” karşımdaydı. Sağdan ikinci sütunun, eğimli kıvrımına sırtımı verdim mi artık hazırdım. Tüm dert ve tasamın, yorgunluğumun uçup gittiği, derin meditasyonuma başlamıştım. İşin ironik tarafı ise okuduğum tüm meditasyon kitaplarında, düşüncelerden arınmak gerektiği yazıyordu. Aman ben zaten meditasyon yapmıyordum ki! Özlediğim kedimden tutun da on yıl sonra nerede olacağıma kadar düşüncelere dalıyordum. Bu yoğun düşünce akışı kademe kademe yavaşlarken, en sonunda o yarı bilinçli hâl gerçekleşiyordu. Sadece ben, yeşil ve doğanın sesleri. O noktayı geçtikten sonra, rüzgârın sesi de koca bir buğday tanesi ile cebelleşen küçük bir karıncanın azmi de daha görülebilir ve anlamlı oluyordu. Evet kendimi anlatmıyordum, konuşmuyordum ama belki de kilit nokta buydu. Doğa beni dinliyordu, ben ise onu. İki tarafın da konuşmadığı bir iletişim biçimi düşünün. Belki de ihtiyacım olan gerçekten buydu. Bu yabancı ülkede, tüm bu sosyal fırsatlar beni çevrelemişken, yani çevremde birçok “dinleyici” varken, ben konuşmayanı dinlemekteydim. Kulağa çok felsefik ve abartılı gelebilir ama bunlar sadece, ufak bir mutluluk kırıntısı bulmamın yansımaları. Ne büyük anlamlar yüklemeye ne de bunu herkese tavsiye etmeye gerek var. Ben yabancı bir ülkeyi gezeceğimi sanırken, kendi zihnimin derinliklerini keşfettim. Romanya bana dışarıdayken içe dönmeyi ve hep gözümün önünde olan şeyleri, duymaya gerek kalmadan “dinlemeyi” öğretti. Sıradaki istasyon Tibet, pirinç kâselerini hazırlamayan kalmasın. İlhami Can Parlakdemir Çok Gezen mi… Yurt dışına çıkmayı, amacınız gezmek olsun olmasın, her zaman bir lüks olarak görmüşümdür. Bu nedenle ancak fotoğraflarda görebileceğinizi sandığınız eski püskü binaların yanından yürümek ve kültürünüze yabancı sokakların havasını almak fikri her zaman beni heyecanlandırmıştır. Bu heyecan genlerimde olmalı ki, ailem de benimle aynı hisleri paylaşıyor. Bu nedenle 2017 yazında, Erasmus programı sayesinde İtalya’nın Torino kentinde öğrenim gören ağabeyimi, ailemle ziyarete gittiğimde, iki üç günlüğüne bile olsa, zamanında Avrupa’nın kültür başkenti seçilmiş Cenova’yı gezmeye karar verdik. Avrupa’daki diğer ünlü şehirlerinin cetvelle çizilmiş sokaklarına karşın, iki kişinin bile yan yana ancak yürüyebildiği daracık sokaklar en belirgin özelliği Cenova’nın. Uzun isimleri nedeniyle haritada bile zar zor bulunan sokaklar ve İtalyanların kötü yol tarifleri birleşince şehirde kaybolmanız kaçınılmaz oluyor. Sanırım bu yönden biraz Türklere benziyorlar; kimse yol sorduğunuzda “bilmiyorum” demek istemiyor. Sizi illa bir yere yönlendiriyorlar. Yine de her taşı tarih kokan bu yerde kaybolmak bile çok eğlenceli geliyor insana. İtalyanlar durumun farkında olsa gerek, çoğu şehirde asansör dedikleri, sizi göğe yükseltip şehri tepeden görmenizi sağlayan kuleler var. Böylece gideceğiniz yeri önceden görüp, kaybolma riskinizi azaltıyorsunuz. Kaybolma kısmı tabii ki işin şakası. Aslında asansörlere bindiğinizde eski binaları ve o tarihi görüntüyü nasıl da özenle koruduklarını görüyorsunuz. Bu tarihi dokunun bu kadar korunmuş ve hala korunuyor olmasının altında, şehrin yerlilerinin farkındalığı yatıyor. Kimse oturduğu evi restore ederken dış görüntüyü bozmamış hatta balkona asılan çiçeklerin saksısı bile kaldırımlarla ilginç bir uyum içinde. Ünlü giyim markaları bile eski yapıtların içinde yer alıyor ve hiçbirinin kocaman ışıklı, rengârenk tabelaları insanın gözüne çarpmıyor. Buna karşın halk yalnızca özel hayatı ve yaşadığı şehirden ibaret. Neredeyse hiçbir yerli, tüm dünyanın konuştuğu ortak dili, İngilizceyi bilmiyor. Hiçbir sinemada orijinal dilinde Hollywood filmi gösterilmiyor ve marketlerdeki paketli yiyeceklerin, yabancı markalar dâhil, açıklamaları İngilizce değil. Hatta İtalyan çizerlere ait olan ve Amerika’nın vahşi batı hikâyelerini anlatan ünlü Tex çizgi romanını bile çevirme işini yabancılara bıraktıklarını öğrendim. Örneğin Türkçe çevirisini yapan kişi, İtalya’ya okumak için gelmiş Türk bir öğrenciymiş. Tabii ki bu bilgiyi de müzeleri gezerken, tesadüfen babamdan öğreniyorum. Müzelerden bahsetmişken, şehirde özellikle sanata önem verildiği belli oluyor. Müzedeki eserler izleyiciye rahatsızlık vermeyecek biçimde korunuyor ve sergileniyor. Ayrıca sanatın yayılmasına da önem verdiklerini düşünüyorum çünkü yalnızca müzelerde İngilizce konusunda sıkıntı yaşamıyorsunuz. Kiliseler de bir müze kimliğine sahip. Klasik müzik konseri gibi etkinlikler kiliselerde yer alabiliyor. Bunun dışında sokaklarda çok yaygın bir “canlı heykel” modası var. İnsanlar kıyafetlerini ve kendilerini boyayıp, konularına uygun eşyalarla heykel gibi duruyorlar. Gönlünüzden kopan 3-5 kuruşa duruşlarını değiştirip size farklı açılardan poz veriyorlar. Dikkatimi çeken bir diğer husus da, insanların düşüncelerini sanat yoluyla ifade etmelerine izin verilmesiydi. Mesela yakın zamanda şehirde meydana gelmiş bir kadına şiddet olayının insanlar tarafından bir meydana yerleştirilen fotoğraf, çiçek, oyuncak bebek ve benzeri şeylerle protesto edilmesine izin verilmişti. Tüm bunlara ek olarak mesafeler çok uzak değil. Araba kullanan çok kişi var elbette ve tabii ki çoğu İtalyan markası arabalar. Ancak şehir denize nazır olduğu için, gezmişken şöyle bir deniz havası da alalım diyorsanız yürümenizi ya da bisiklete binmenizi öneririm. İyisiyle kötüsüyle yaşanan her şey deneyim sayılabilir bence. Benim gözlemlerimden aktardıklarımı kendi gözünüzle değerlendirmenizi şiddetle tavsiye ederim. “Çok gezen mi daha bilgilidir, çok okuyan mı” diye sorarsanız kesin bir cevap veremem ama deneyimlediğiniz şeylerin her zaman okuduklarınızdan daha kalıcı olacağını söyleyebilirim. Aybüke Yılmazer Eren Can Özdemir Umutsuzluk Özlemi Canım sıkılıyor, duramıyorum artık sakinliğimi koruyarak. Kafamın içinde yankılanan sesleri ne kulaklık ne de duş altında akıp giden suların sesleri engelleyebiliyor. Hele havuzda, suyun altında yüzerken duyduğum o cennet gibi sessizliğin içimde yarattığı baskı ve kaybolmuşluk hissi… İçten içe kahroluyorum ve gidebileceğim, yapabileceğim hiçbir şey yok bu evrende adeta elim kolum bağlı. Yardım eli arıyorum biçare etrafıma bakarak umarsızca ama ne bir insan ne bir ten yok yakınımda. Sanırım burası yolun sonu, yerin dibi, canın ötesi… Her şey bitmiş gibi hissetmek tam olarak bu. İşte tüm bu hisleri umutsuzluk olarak kodluyor insanoğlu beynine. En azından ben bu hissi ve yan etkilerini adım gibi bildiğim için böyle bir konuda karar verme cüretine sahip olan birkaç kişiden biriyim. Bu bir ayrıcalık bile değil çünkü “Umut sözcüğünün tüm anlamlarını yitirdim” (Pinol 33). “Gerçekte biz hâlâ konuşabilen iki kadavrayız, o kadar” (Pinol 117). Her ne kadar Soğuk Deri‟deki kahramanımız ölüm tehlikesiyle karşı karşıya kaldığı zaman söylese de bu sözleri, bence hem benim hem de umudunu kaybetmiş diğer insanların durumunu kısaca özetliyor. İşte bu adam ki görece - dönemin şartlarına göre - okumuş, kendini bilgi ile donatmayı başarmış eğitimli bir insandı. Ona rağmen pençesine düşmekten kurtulamadı umutsuzluk canavarının. Hayata karşı tutunduğu umut dalları bir elin parmaklarını geçemeyip gün geçtikçe zayıf düşen ben ise Sylvia Plath gibi „süt ve kurabiye‟ bırakıp gidiyorum bu umutsuzluk diyarından. Yaşadığım tüm sarsıcı olaylar bir kenara dursun; ruhumun, kalbimin bir yanı hayat denilen bu oyunda umudun hâlâ var olduğuna inanmak istiyor. Umutsuzluğun getirdiği kendimden bıkma hissini bir çırpıda üstümden atmak, yakmak, yerle yeksan etmek istiyorum. Ben daha önceleri bir yanımın hâlâ özlemini çektiği gibi hayallerim için çabalamak, yeniden birine bağlanmak, hayattan - geriye ne kaldıysa - tat almak istiyorum. Çünkü bilirim ki her zaman yeni bir yol vardır açığa çıkmayı bekleyen. Ve de ne yazık ki her biri buzdan soğuk tabutlarına girmeye mahkûmdur günler geçip milatları doldukça. İşte benim tüm umutlarım bu tabutlarda ve yeni yollar kayıp. İşin daha da korkunç yanı bu umutsuzluk hissini adeta bir virüs edasıyla öyle bir yayıyorum ki etrafa, kiminle konuşsam zehirliyorum onu tüm acısıyla. Hayat enerjileri düşüp benim gibi birer tutsağı oluyorlar hayat denilen bu dipsiz girdabın. Umudumu tazeleyecek yeni yollar, bakış açıları ararken kendimi başkalarının anını mahveden Eren Can Özdemir bir adam olarak bulmanın yarattığı acı ise tüm bu umutsuzluğun yarattığı tahribattan çok daha fazlası. Bir meşaleyken umutsuzluğumdan yanıp kendimi tüketen; düştüm bir ormana, bulaştım tüm nefes alanlara. Ve de boğdum onların umutlarını, kendi umutsuzluğumla. Uykusuzluktan bitap düştüğüm bazı gecelerde şunu düşünüp duruyorum: Diğerleri nasıl yapıyor? Benim bu umutsuzluk hastalığının altında günden güne erimeme, hiçbir şey yapmaya gücüm, daha doğrusu hayata karşı heyecanım kalmamasına rağmen diğer insanlar nasıl tutunacak bir dal bulabiliyor ve her güne umut dolu bir başlangıç yapabiliyorlar? Yaradılıştan kaynaklı bir eksikliğim mi var yoksa yaratılanlar mı beni bu hâle getirip tüm umudumu silip attı? Tüm bu sorular beynimdeki sinir boşluklarımı dolduradursun, bense bu illetin sebebini öğrenmeye, daha önceleri olduğu gibi umutsuzluğun zehir dolu koynundan kaçıp umudun şarkısını söylemeye kararlıyım. Ama bu bile bana çok uzak geliyor çünkü çocukluğumda da düşünüyordum; hayallerimi, dünyanın insanlar için belirlenmiş yapay sınırlarını yıkıp geçme isteğimi. Sonra ben büyüdüm, hayallerim ise küçüldü. Artık öyle şaşaalı hayallerim, dile getirmeyi geç, hayal ettiğimde bile elimi ayağımı titreten isteklerim yok. Daha da kötüsü hayal etmekten tamamen vazgeçtiğim günlerin sayısı zaman geçtikçe artıyor. Kendimi tamamıyla bitmiş tükenmiş hissediyorum. Diğer insanların gelecekle ilgili planları hayalleri ve umutları - yaşamak için bel bağladıkları – varken, ben umudumu çoktan kefenine sarıp okyanusun dibine gömdüm. Artık umut benim için “Hiç görmeyen birine gökkuşağını anlatmak kadar zor ve imkânsız” (Adrian). Hâl böyleyken nasıl umut dolu olmayı bekleyebilirim ki diğer insanlar gibi… Hâlim harap, Azak Kalesi‟nden beter; umudum İstanbul‟un surları gibi dövülmekten bitap düşmüş. Dahası, umut beni terk etmiş; gözlerimde yaş, sırtımda yas geriye kalmış bir avuç. Kaynakça: *Pinol, Albert Sanchez, Soğuk Deri, Çev. Yıldız Ersoy Canpolat, Jaguar Kitap, İstanbul, 2018, Baskı *Adrian, Cem. “Herkes Gider mi” Kayıp Çocuk Masalları, UJR, 2017, Spotify Yaşlı Amca İyi Bir Güneş adlı kitabın hikâyelerindeki yabancı karakterlerin konuşmalarından çok etkilendim. Avrupa medeniyetine ait insanların Türkçemizde bulunan “memleketim” sözcüğünü kullanmaları nedense beni oldukça şaşırttı. Okurken sanki o yabancılarında birer Türk’müş gibi hissetmeme sebep oldu ve beni toplumumuza yönelik düşünmeye sevk etti. Sanki bazı sözcükleri bizim toplumumuzdan başka hiçbir toplum kullanamazmış gibi geliyor bana. Bu “memleketim” sözcüğü bana çocukluğumu ve yaşadığım toplumdaki güzel ve şefkatli yönleri (başka hiçbir toplumda olmayan) hatırlattı. Toplumumuz bazen öyle sıcak ve şefkatli geliyor ki bana, başka bir toplumda yaşamak istesem dahi yapamayacakmış gibi hissediyorum. Kendimi her kötü hissedişimde çevremde çabalayıp duran, bazen başarısız olan ama çabalamaktan ve çalışmaktan asla vazgeçmeyen insanlar geliyor gözlerimin önüne. En motivasyonsuz ve mutsuz olduğum zamanlarda bile çevremde gördüğüm insanlar güç veriyorlar bana. Bizim toplumumuzu bu denli önemli ve özel kılan şeylerin başında toplumumuzun sevecen yapısının geldiğini düşünüyorum. En kötü gününde bile sabah gördüğü birisine günaydın demek için kendini zorlayan insanlarla dolu toplumumuz. Aklında dolaşan tonlarca dertler olmasına rağmen gülerek günaydın veya iyi akşamlar diyebilen bir toplumuz. Ben küçükken bizim oturduğumuz evin yakınında küçük bir bakkal vardı. Bizim evin yakınındaki bakkaldan türlü türlü şekerler, çikolatalar bazen de ufak tefek oyuncaklar almak isterdim. Her seferinde bakkalda sevimli yaşlı bir amca olurdu bana yardımcı olan. Bana her gidişimde çikolata ısmarlamaya çalışırdı. Ben de annemle babamın öğütlerini dinleyerek teşekkür eder, her seferinde kendim öderdim parasını. Zaman geçtikçe yaşlı amcayla daha da yakın hale geldik. Bazen sabah beni gördüğünde sırf beni uğurlamak için bakkalın dışına çıkar, beni uğurladıktan sonra da işine devam ederdi. Bir gün her zaman olduğu gibi yine bakkala girdim. Çikolata almak istiyordum. Gerçi çikolata biraz bahaneydi ben aslında yaşlı amcayla konuşabilmek için giriyordum bakkala. Arandım durdum küçücük bakkalın içinde, yaşlı amca yoktu. Neyse belki akşama gelir deyip çıktım bakkaldan akşam olunca tekrar gelmek üzere. Akşam oldu ben bakkala yeniden umutlanırım. Yaşlı amca yine yoktu. O zaman anladım bir şeylerin ters olduğunu. Hemen eve çıktım ve anneme sordum bakkaldaki yaşlı amcaya ne oldu diye. Annemin bana yaşlı amcanın bakkalını devredip başka bir eve taşındığını ve artık bir daha bakkala uğramayacağını söylediğini hatırlıyorum. Her gün sırf yaşlı amcanın güler yüzünü ve şefkatini görmek için girdiğim bakkalda bir daha o yaşlı amcayı göremeyecek olmak beni çok üzmüştü. Hatta uzunca bir süre ağladığımı bile hatırlıyorum bunu duyduktan sonra. Şimdi dönüp baktığımda yaşadığım topluma karşı bu kadar sıcak olmamın sebebi o yaşlı amcaymış gibi geliyor. Belki de o yaşlı amcayla hiç tanışmamış olsam topluma ve insanlara karşı bu kadar olumlu düşünüyor olamazdım. Bizim toplumumuzda bakkal amca gibi insanlar her yerde varlar. Aklından kötülük geçirmeyen ve yaptığı yardımları çıkarlarını düşünerek değil, sadece ve sadece yardım etmek amaçlı yapan insanlar var. Buna örnek olarak ilkokul öğretmenimi, en yakın dostlarımı, geçen yaz İstanbul’da bize yer tarifi yapan amcayı veya Fethiye’deyken kolye aldığım teyzeyi verebilirim. Söylemeye çalıştığım şey böyle güzel insanlar sadece benim çevremde değiller, her yerdeler. Mumla aramaya gerek yok böylesine şefkatli insanları. Bu insanlar zaten bizim içinde bulunduğumuz toplumun birer parçası. Ne zaman topluma karşı umutsuzlaşsam aklıma hep o çok sevdiğim yaşlı amcayı ve onun gibi güzel insanları getirip yeniden umutlanırım ve bir gün ben de o yaşlı amca gibi iyi ve şefkatli birisi olabilecek miyim diye kendime sorarım. Erdem Atak Kaynakça Ayhan, Ece. İyi Bir Güneş. İstanbul: Yapı Kredi Yayınları, 2018. Özgür Abi İnsanı Yaratan Tanrı ve Tanrı’yı Yaratan İdealler Sizce bir şey karşıtı olmadan var olabilir mi? Kötülük olmadan iyilik bir anlama sahip olur muydu mesela, ya da yanlış olmadan doğru? Bence bu kavramlar zıtları olduğu için varlar ve bir anlama sahipler. Peki bu kavramları dünyada saf haliyle görebilir miyiz, yoksa bunlar sadece ideallerden mi ibarettir? Saf iyiliği deneyimleyebilir miyiz ya da saf doğru bilgiye ulaşabilir miyiz? Bana kalırsa varlıklar bu kavramların hiçbirinin özelliklerini tam olarak taşıyamaz. Her açıdan ve tamamen gerçek bir bilgiye ulaşamayız mesela. Ya da tamamen iyi, günahsız bir insan göremeyiz. Ama bu kavramların özelliklerini taşıyan ideal varlıkları hayal edebilir, düşünce dünyamızda onları yaşatabiliriz. Belki de düşünce dünyamızda olanı gerçeğe taşıyabilecek gücümüz yoktur sadece. Belki de “saf iyi” veya “saf doğru” ya ulaşacak, onları keşfedecek güce sahip değilizdir. Tanrı sizce kavramların saf özelliklerini mi taşır, yoksa o da diğer varlıklar gibi zıt kavramların birleşimi midir? Bence Tanrı, insanların düşünce dünyasında oluşturduğu varlıklar gibi, kavramların saf özelliklerine sahiptir. Tanrı, insanların en yüksek idealidir. Bu yüzdendir ki çoğu zaman insanlar için Tanrı sonsuz iyi, sonsuz güçlü, sonsuz adil ve ölümsüzdür. Ama bence çoğu dinde Tanrı insan özellikleri de taşır. Sonsuz iyi, sonsuz güçlü ve sonsuz adil olsa da insani özellikleri vardır, yine de bu özellikler kusur olarak görülmemelidir. Peki bu benzerliğin sebebi nedir? Tanrı mı insanı kendine benzer yaratmıştır yoksa insan mı Tanrı’nın kendine benzer olduğunu düşünür? Tanrı’nın saf ideallerden oluşan bir varlık olduğunu varsayalım, bu durumda sizce onun zıttı ne olmalıdır? Kimilerine göre şeytan Tanrı’nın zıttıdır, ama bence durum böyle değil. Her ne kadar bir şeyin zıttı olmadan var olmadığını söylemiş olsam da bana kalırsa Tanrı’nın bir istisna olarak zıttı yoktur, varsa da bu zıttı hayal edebilecek güçte değiliz. Sonsuz güçlü ve iyi bir varlığın zıttı ne olabilir ki? Hiç güce sahip olmayan ve tamamen kötü bir varlık mı? Her kavramı zıttıyla hayal eden insanların Tanrı’yı zıttı olmadan hayal etmesi bana çok ilginç geliyor. Belki de Tanrı sandığımız gibi her kavramın ideali değil, bu ideallerin birbiriyle sentezinden oluşan bir varlıktır. İnsanı diğer canlılardan farklı kılan nedir? Bence insanı insan yapan seçme özgürlüğünün, iradesinin olmasıdır. Tanrı’nın kötülük değil de iyiliğin hâkim olmasını istediğini düşünürsek buradaki seçme özgürlüğü diğer canlılar gibi Tanrı’nın istediğinden başka bir şey yapma özgürlüğüne sahip olmaktır. Yani bir anlamda irade kötüyü seçme özgürlüğüdür. Bu kötünün nasıl tanımlandığı değişebilir, bence kötüyü tanımlayan Tanrı’dır. Bu Tanrı insanlar için farklı olabilir, bu yüzden kötülük de insandan insana değişebilir. Tanrı’nın insanın en yüksek ideali olduğunu düşünürsek insanın iradesi kendi belirlediği bu yüksek ideale aykırı hareket edebilmesidir. Belki kötülüğün sebebi de idealden taviz vererek en sonunda o ideale daha yüksek bir katkıda bulunmaktır. Mesela zenginden çalıp fakire vermek bu şekilde açıklanabilir. Çalma eylemi her ne kadar kötü olsa da ihtiyacı olana yardım ederek bu kötülüğü dengeleyebileceğini düşünür insan. Ben de bazen bu şekilde normalde kötü olduğunu düşündüğüm ama sonucunda kötülüğün verdiği zarardan çok fayda sağlayan davranışlar yapabilirim. Bunun bir başka örneği de yalan söylemektir bence. Eğer gerçek ortaya çıktığı takdirde büyük sorunlara yol açacaksa normalde kötü bir davranış olan yalan söylemek benim açımdan iyi bir davranış olabilir. Tabii bu durumda da istemeden daha büyük kötülüklere yol açabilirim, çünkü karşımdaki insanın gerçeği neden bilmek istediği konusunda her zaman bilgim olmaz. Belki de çalmak ve yalan söylemek gibi eylemlerin çoğu toplumda kesin bir şekilde yasaklanması bu yüzdendir. Bana kalırsa bu eylemler bazen iyi sonuçlara yol açabilir ama çoğu zaman istenmeden daha kötü sonuçlar doğurur. Herkesin kendi belirlediği ideallerinin olduğu bir dünyada hangi kavram nesnel olabilir? İyilik, hakikat, adalet, ahlak gibi kavramların hangisi bütün insanlar için ortak olabilir? Eğer herkesin farklı bir yüksek ideali varsa herkesin Tanrı’sı farklı şeyler emrediyordur. Bu durumda benim için kavramların anlamı başkalarının o kavramlara yüklediği anlamdan farklı olabilir. Bence bu kavramlara nesnel anlamlar yüklemek yanlıştır, her insan başkalarının farklı ideallere sahip olabileceğini kabul etmelidir. Zygmunt Bauman’ın Tanrı’ya ve İnsana Dair kitabında dediği gibi, “Doğrusu ‘hakikat’ kelimesini çok sesli bir dünyada tekil kullanmak, tek elle alkış tutmak gibi bir şeydir.” (Bauman, 16). Aynı dine inanan insanlar bile o dinin ideallerini kendilerine göre farklı sıraya koyarlar bazen. Mesela birisi için adalet önemliyken, başka biri için cömertlik önemli olabilir. Bu durumda iki kişi aslında farklı tanrılara mı inanırlar yoksa aynı Tanrı onların farklı ideallere sahip olmasına mı izin verir? Belki de Tanrı’yı tek bir ideal değil, birkaç idealin birleşimi olarak tanımlamak gerekiyordur. Bu durumda bu iki kişinin tanrısı ne birbirinden tamamen farklı ne de birbiriyle aynı olur. Bence Tanrı bizim kafamızdaki ideallerden bağımsız olarak vardır ve biz onu kendimize göre tanımlasak da hepimizin düşüncelerinden farklı bir formdadır. Belki de bir gün Tanrı’yı olduğu gibi, kafamızdaki ideallerden bağımsız olarak anlayabiliriz, kim bilir? Kaynakça: Bauman, Zygmunt & Obirek, Stanislaw. Tanrı’ya ve İnsana Dair. Çev. Akın Emre Pilgir. Ayrıntı Yayınları. 2018. Yirmi Yedinci Masaİstanbul’un dününü ve bugünü her şeyi kronolojik sırasıyla veren bir tarih kitabından değil de, bir Zülfü Livaneli kalemi olan Konstantiniyye Otelinden, yani bir romandan, bıkmadan, usanmadan adeta bir zaman makinesine girmişçesine büyük bir zevkle okudum. Büyük bir zevkle okumamın sebebi ise, Livaneli’nin, tarihi romanın kurgularının arasına bir halıdaki ince detaylar gibi incelikle işlemesiydi. Öyle ki, otel hakkında konum bilgisi verirken bile geçmişle bağlantı kurarak tarih hakkında bilgiler veriyor. Herkesin göremeyeceği, görenlerin ise işleme hakkında birbirlerinden farklı yorumlar yapabilmesine olanak sağlayan o işlemelerdi, tarih hakkında verdiği detaylar. Diğer bir yandan, İstanbul’da yaşamış ve halen yaşamakta olan insanları çok ilginç bir şekilde sınıflandırmış. İlginç demenin sebebi ise sınıflandırmaya bir hayli karşı olan Livaneli’nin, kimseye çaktırmadan gayet titizlikle yapmasıydı. Daha önce söylediğim gibi, herkes aynı şeye bakıyor olsa bile, birbirinden farklı birçok yorum gelebilir. Masa numaralarının yükselmesiyle, alçalan sınıflar hakkında. Günümüz sınıf ayrımını işlemenin en etkili yolu olarak geldi bana. Nitekim pek uzak değilim bu görüntülere haberlerden ve gazetelerden. Her kitap insanı içine çekip hayal kurduramaz, fakat bu kitap bunu başardı ve giyinip kuşanıp eski İstanbul sokaklarında ana kahraman Zehra hanımın rüyasıyla birlikte dolanmaya başladım. İşte bu yüzden oldukça başarılı bulduğum bir romandır Konstantiniyye Oteli. Her sokağında ayrı yaşamlar… Bir sokakta zenginlik ve sefa içinde yaşayan üst sınıf, diğer sokakta ise yiyecek ekmek bulamayan ve sefalet içinde yaşayan alt sınıf. Ortalara serpiştirilmiş takım elbiseli memurlarımız. Ha bu arada tam İstanbul’un sokaklarında gezerken pat diye dürtülüyorum, çoğu bölümün başında verilen tarihten kısa bilgiler tarafından. Tam dalmışım heyecanla geziniyorum o dar sokaklarda, birden imparator üçüncü Mikhail’in nasıl öldürüldüğü bilgisiyle durduruluyorum. Pat diye kesilen heyecanlı bölümler, daha da tetikliyor gezinme isteğini ve tarih bilgileri biter bitmez devam ediyorum aynı şevkle sokaklarda salına salına gezmeye. Kitaptan beynimin içine giren ve beni bırakmayan bir düşünce vardı; masa numaraları. Davetli olan kralın bir numaralı masaya oturması ve diğer herkesin onun masasını hayranlıkla izlemesi tıpkı günümüzdeki gibi. Cumhurbaşkanlığı sarayında düzenlenen yemek, ortadaki en büyük ve en ihtişamlı masada oturan liderler ve diğer masalar… Buradan yazarın kafamda canlandırdığı şey ise şu; o salona davetli binlerce insan var, fakat hepsi farklı sınıftan. Düşünsene, dedim kendime, bir şehrin en büyük ve en ihtişamlı otelinin açılışına çağırılacak kadar önemlisin, fakat içeri bir giriyorsun, masa numaraları var. Davetlinin işine, konumuna, ailesine ve cüzdanına göre masalar. En ücra köşedeki, gözlerden ırak bir masaya oturtuluyorsun, o davet edildiğindeki havan devam eder mi? Durun hemen cevap vereyim; o eski halimden eser yok şimdi. Havamı söndüren o sınıflandırma, tıpkı bu dünyadaki gibi, herkesle aynı dünyayı paylaşıyorum, ama kimseyle aynı değilim. Tıpkı Amerika’da doğan Robert ve Suriye’de doğan Hüseyin gibi. O kadar uzağa gitmeye de gerek yok aslında İstanbul’u pek bilmediğim için oradan örnek veremeyeceğim ama Ankara’dan verebilirim, Çinçin’de doğup büyüyen birisiyle, Or-an’da doğup büyüyen kişi eşit şartlara sahip olamıyor maalesef. Aynı şehirdeler fakat semtleri farklı, aynı davette olup biri yirmi yedinci diğeri birinci masada oturan, iki ayrı sosyal statüdeki insan gibi. Eski zamanlarla, bugünü öyle güzel bağdaştırmış ki yazar geçmişten bahsederken bugünün ana haber bültenini izler gibi oldum her sayfasında. Yirmi Yedinci masada oturacağını öğrenince başından aşşağıya kaynar sular dökülen o adamla, cumhurbaşkanlığı davetinde en ücra köşeye atılan köy muhtarı gibi. O kadar ince işlemiş ki sınıf ayrımını, her gün gazete manşetlerinde gördüğümüz fakat sarayın ihtişamının ve sansasyonlarının yanında aklımızın ucundan geçmeyen masalar arasındaki kutuplaşmayı anımsattı bana. Otuz farklı masa, otuz farklı sınıf... Zengin, orta sınıf ve fakir olarak bildiğimiz ekonomik sınıf meğerse kendi arasında da birçok parçaya bölünüyormuş dedim. Ekonomik sınıfları otuza bölüp incelemek, ufak bir yaş pastayı koca sınıfa bölüştürmeye çalışan fedakar öğretmenimi anımsattı bana. Ayrıca çok güzel bir soru sordurdu kendime dair; dünyaya davetliyim, fakat kaç numaralı masaya? Kaynakça Konstantiniyye Oteli, Ömer Zülfü LİVANELİ, Doğan Kitap, İstanbul, 2015. Osman Furkan KAR Gerçek Duruş Bir an kayboldun gibi! yaşadım kıyameti Yoruldun