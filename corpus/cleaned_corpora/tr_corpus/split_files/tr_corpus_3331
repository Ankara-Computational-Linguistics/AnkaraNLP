kadar anlamlı, daha önce hiçbir şeyi özlemediğimiz kadar özlediğimiz, sırf dostlarımız yanımızda olduğu için her anımızın daha da kıymetlendiği zamanlara geri dönüp bir anını bile boşa geçirmeden yaşamak için hepimizin en büyük dileği. Eğer sizin de etrafınızda bu güzel yıllara birlikte dönebileceğiniz insanlar hâlâ varsa hiç durmadan yanlarına koşun. Birlikte eski günlerden konuşup mutlu olun. Ya da Selçuk Aydemir’in Liseden Arkadaşlar adlı kitabının sayfalarında kendi lise hayatınıza dair benzerlikler bulun. Bugünün karmaşasından uzaklaşıp dünün güzellikleriyle buluşmak size tarifi mümkün olmayan bir huzur verecektir. Fotoğraf: Lise Arkadaşlarım, Eskişehir. Özkan Acar. Mart, 2013. Kaynakça: Aydemir, Selçuk. Liseden Arkadaşlar. İstanbul: Küsurat Yayınları, 2017. Baskı. Lise Arkadaşlarım, Eskişehir. Özkan Acar. Mart, 2013. Ad ve soyad: Kubilay Meşe Numara: 21302093 Ders: Türkçe Şube: 1 Öğretmen: Başak Berna Cordan Ödev no: 5 Tarih: 09.07.2015 Hastalık Dokuzuncu Hariciye Koğuşu, Peyami Safa’nın romanı. Kitapta, 15 yaşındaki hasta bir gencin, hastalığı süresince başından geçen olayları, Nüzhet’le olan aşkını, hatıra defteri minvalinde anlatılıyor. Eserde hasta çocuğun ismi geçmiyor, bu sayede karakterin yerine kendimi koyabilmem daha kolay oldu. Ne zamandır düşündüğüm bazı durumları bana hatırlattı diyebilirim. Kendimi bildim bileli karamsar hâllerim olmuştur; yalnızlıktan, anlaşılmamaktan yakınan küçük bir çocuktum. Gençliğimde bu durumun geçici olduğunu düşünür, umutlanırdım. Fakat gençliğin bitişi ve erişkinliğe geçişin arasındaki yaşadığım şu anda, umuttan çok keder, mutluluktan çok hüzün var: hastalıklı bir hâlet-i ruhiye. Hasta insanları ve onların çevrelerinde, hastalıkları ciddileştikten sonra hızlanan, aceleci hayatı kıskanmışımdır. O hasta adamın kısa bir süre sonra ölebileceği gerçeği, çevresindekileri ona yaklaştırmıştır. İnsanlar ona verdikleri değeri görebiliyorlardır artık. Hayatımın son vakitlerinde de olsa böyle değer görmeyi isterdim. Bir yandan da düşünüyorum, hasta insana, ölmek üzere olan insana verilen değerin artmasının nedeni ona acınmasıdır. Acınmayı istemiyorum, lütfedercesine sevgi verilmesini istemiyorum. Hastalığın ilerlemesi durumunda gelişebilecek olaylar sırasında tanışabileceğim insanları merak ediyorum. Nühzet gibi bir kız olabilir mi acaba, diyorum. Komada olsam, kimler gelip bana neler anlatırdı, diye meraklanıyorum. Bunların haricinde söylemem lazım ki ben hep bir hastalıktan öleceğimi düşünmüşümdür, üstelik 30 yaşında. Belki bir karaciğer kanseri yüzünden 3-4 ayda eriye eriye öleceğim. Bir yandan istiyorum da böyle ölmeyi, sonun böyle olmasını. Kitaptaki hasta çocuğun 2 ayağının iyileşmesi bu nedenle hoşuma gitmedi: hayatının aşkını bulması ve üstüne hastalığının iyileşmesi bana fazla iyimser geldi. Leyla ile Mecnun ya da Ferhat ile Şirin’inkiler gibi kavuşamamaları bana daha anlamlı gelirdi. Çünkü o çocuğun ismi yoktu, benim ismim yazılsın diye yoktu, o çocuk bendim ve benim sonum böyle olamazdı. Hatta benim hastalığın ciddiyeti sırasında tanıdık kimsenin yanımda olmaması gerekirdi. Doktor öneren Paşa’nın, ilerleyen hastalıkla mücadelede yardımcı olan annenin, seviyorum diyebileceğim Nühzet’in olmaması gerekirdi. Benim ağır ağır ölmem gerekirdi, hastalığımı kimsenin son ana kadar anlamaması gerekirdi. Hastalık ilerledikçe insanların sayısının azalışını, vedalaşamayan dile inat, ölümümü haykıran gözlerini görmem gerekirdi. Ölüm beni benden almadan önce, yüzüne bakarak ölmek isteyeceğim hayatımın aşkının kafamdaki hayalini düşünürdüm sonra da hayatımın tümünü ve bir küfür ederdim içimden. Bu nedenle Dokuzuncu Hariciye Koğuşu’nun sonu benim sonum değildi. O, acı gerçekleri şimdiden görmesin diye kötü sonlu filmlerin sonunu değiştiren anne babaların isteyeceği bir sondu. Hangi çocuk, 15 yaşında bir çocuğun hastane yatağında bir başına öldüğünü duymak ister ki? Ama ben çocukluğum zamanında bile çocuk olmaktan çok uzaktım. Hâliyle şu anda da çocuk değilim. Kötü denen o sonların yaygınlığının farkındayım ve benim sonumun da öyle olacağını biliyorum. Sevgilim ben bunları anlattığımda bana “Seninle evlenelim Kubilay, üniversite başladığında. Bu şekilde sana ‘gidemezsin’ demek istiyorum. Benden önce ölmeni istemiyorum.” demişti. “Belki de çocuk yaparız. Bana olmasa bile ona bağlanır, onun için yaşarsın belki.” diye de eklemişti. 3 Hastalıklı ruh hâlimin, kötü sonu delicesine arzulayışı beni yormuş belli ki. Bunu bana Peyami Safa’nın eseri değil, sonrasında sevgilimle aramızdaki konuşma gösterdi. Benim yapmam gereken ise, güzel bir sona ulaşmak adına, veremli ruh hâlimden kurtulmaya çalışmak ve beni deliliğe sürükleyen ufak koğuşumdan dışarı çıkabilmektir. Kaynakça: Safa, Peyami. Dokuzuncu Hariciye Koğuşu. 13. Baskı. İstanbul: Ötüken YayınevF, 1976. Baskı. İNADI BIRAK AZMET Başarıyı kolayca elde eden birini gördünüz mü hiç? Ya da giriştiği her işte başarıyı kucaklayabilen birisini... Gördüğünüzü düşünmüyorum çünkü başarı, azim ve sorumluluk duygularının tabiri caizse “köküne kadar” hissedilmesini gerektiren bir kavramdır. Başarısız insanlar yeni bir işe atıldıktan sonra karşılaştıkları zorluklar konusunda genellikle azmetmeyip; pes etmeyi seçerler. Böylece sorumluluk almaktan vazgeçmiş olurlar ve başarılı olma ihtimalleri kalmaz. Başarılı olanlar ise asla pes etmeyenlerdir. Antoine Fuqua’ın Southpaw filmini izlediğimde bunu bir kez daha anlamıştım. Filmin başrolündeki boksör Billy Hope, başına gelen trajik olayların ardından yılmayarak, tam tersine azmederek karşılaştığı zorlukları bir bir aşmaktadır ve en sonunda hak ettiği başarıyı elde etmektedir. Tam da Hope’un yaptığından bahsediyorum işte. Sorumluluktan kaçmayıp; karşınıza çıkan zorluklardan korkmayarak, her zaman ama her zaman azmederek kaderinizi değiştirip, hep hayal ettiğiniz o büyük başarıyı elde edebilirsiniz. Hayat her zaman zorlayacaktır sizi. Çıktığınız en basit yollarda bile hayal edemeyeceğiniz engellerle karşılaşabilirsiniz. Kim tahmin ederdi ki Bill Hope’un en büyük destekçisinin, karısının, bir gün bir kaza kurşununa kurban gidip onu bu vahşi dünyada yalnız bırakacağını. Aklınızın ucuna bile gelmeyen bu gibi sorunları pes etmeden, hayattan kopmadan aşabilirsiniz ancak. Hope’un başına gelen trajik olay gibi birçok talihsizlik başarıya adım adım yaklaşan hemen hemen herkesin başına gelmiştir diye tahmin ediyorum. Ben bile sıradan başarılar peşinde koşarken bu gibi zorluklarla karşılaşmıştım zamanında. 2015 yılının ocak ayının sonuna doğru lisemizde Bilkent okulları arası bir turnuva olacaktı ve hevesle çalışıyorduk hocalarımızla beraber. Her şey güzel gidiyor derken turnuvaya bir aydan daha az bir süre varken sakatlandım. Ayak bileğim dönmüştü ve hastaneye kaldırılmıştım. Değil spor yapmak, yürüyemiyordum bile. O kadar hevesle çalışıp, şampiyon olacağımıza inanırken sakatlanınca yıkılmıştım adeta. İlk 3 gün kendime gelemedim. Bir daha eskisi gibi spor yapamayacağımdan bile korkuyordum açıkçası. Yatağımda ayağım alçılı bir şekilde uzanmaya mahkumken internette motivasyon videoları izlemeye başladım. Abartmıyorum, tam 4 saat o videoları izledim. Başarıya giden yolda bir sürü acı çekmeme rağmen eğer acılara göğüs gerersem istediğimi elde edebileceğimi o gün anladım ilk. Hayata bakışımı değiştiren bir cümleyle tanıştım o gün. “No pain no gain”1... İşte o günden itibaren kendimi olabildiğince zorlamaya, ayağıma iyi bakmaya başladım. 2 hafta içinde yürüyebilir hale gelmiştim ama 2 hafta yattığım için fizik gücümü kaybetmiştim. Spor hocam turnuvaya katılabileceğim konusunda emin olmadığını söyledi bana ve çok üzüldüm bunu duyduğumda. Ama asla yılmadım ve yıkıntıların arasından tüm gücümle, azimle çalışarak çıkmayı başardım. Turnuvaya adım adım yaklaşırken her öğle arası, her okul çıkışı ve boş olduğum her an antrenman yaptım. Hatalarımı, eksiklerimi ve en önemlisi de zayıf olduğum noktaları bir bir ortadan kaldırdım ve inanın bana, hayatımın en başarılı turnuvasını geçirdim. Hem koç hem ailem hem de tüm arkadaşlarım azmime ve isteğime hayran kalmışlardı. Birincilik madalyalarını gururla boynumda taşırken hayatıma bambaşka bir yön veren o söz geldi aklıma tekrar. Başarıya her istediğimde ulaşamayacağımı, acı çekmeden ve acılara dayanıp azmetmeden asla ve asla istediğimi elde edemeyeceğimi çok iyi bir şekilde anlamıştım. O günden sonra isteyip de başaramayacağım hiçbir şey olmadığını fark ettim ve başarının sırrınız azimde yattığını kafama sıkı sıkı soktum. Azimle her şeyi çözebileceğimi, her görevin üstesinden gelebileceğimi artık biliyordum. Zorluklar karşısında moral bozmak, pes etmek artık asla yapmayacağım şeylerin başında gelmekte. Tüm bunları yaparak başarıya ulaşmak o kadar kolay ki. Azim, azim ve tekrar azim. Bıkmayın, usanmayın, korkmayın ve pes etmeyin. Engellerin üzerine yürüyün cesurca. Azminiz asla bitmesin ve başarıyı elde edene kadar pes etmeyin. Çeşit çeşit problemler karşısında göğsünüzü gererseniz elinizden hiçbir şey kurtulamaz güvenin bana. Abdurrahim ALINAY 1 https://www.youtube.com/watch?v=DEONTaEQm4M Samed Toprak GÜZELKÜÇÜK AŞK“Aşk Diye Bir Şey” var bu hayatta. Hepimizin peşinden koştuğu fakat çoğumuzun yakalayamadığı… Şairlerin, yazarların kelimelerinde bulunmuş ama kavuşulamamış… “Kalbin kapılarını gerçek aşka aç” demiş de Ahmed Günbay Yıldız, nedir gerçek aşk bir türlü bulunamamış. Var ya da yok bilmiyorum ben de aslında gerçek aşkı. Ne aradığımıza göre de değişiyor sonuçta. Mutluluk mu demek yoksa huzur mu? Sabahları illa ki beraber uyanmak mı yoksa dünyanın öbür ucunda olsa da onunla uyumak mı? Beraberken mutlu olmak güzel de önemli olan beraber karşı gelebilmek aslında zorluklara. Yokluktan varlığı çıkarmaya, en acı günlerde bile yüzde bir gülümseme oluşturmaya denir aşk bence. Kolay aslında mutlulukları paylaşmak, zor olan dertlere derman olmak. Çıkan fırtınaları dindirebilmek, kimse ona inanmıyorken inanmak belki de gerçek aşk. İnsanlar unuttuğunda onu, hatırlamak… Yazılarında kendimi gördüm bazen Ahmed Günbay Yıldız’ın. Su götürmez bir gerçektir ki doğruluk en büyük gereksinimlerindendir aşkın. Nasılsa şeytan kötülüklerle, mutsuzluklarla besleniyorsa bu dünyada, en güzel şeyler de doğruluktan alır payını aslında. Bütün insanlığın ortak bir noktası varsa o da suyun ne kadar da güzel bir varlık olduğudur işte. Çünkü şeffaf ve berraktır, gerçek aşk gibi, görürsün dibini, neler getirdiğini, neleri getirebileceğini… Su bekletmez insanı, inanılan bir aşk gibi. Beklenmedik bir anda gelir, belki de beklenmedik bir anda da götürür her şeyi. Ve su hayatidir. O olmadan yapamazsınız, tıpkı yaşanacak güzel bir aşk gibi… Gerçekler değişir aslında, baktığınız açıya, düşünce yapınıza göre. Ama bir gerçek varsa bu dünyada, inanıyorum ki aşk o da. Var mı başka bir şey daha hayatlarımızda, adım attığında oynatabilecek büyük taşları yerinden, yerle bir edebilecek kadar dünyaları? Soruyorum fakat bulamıyorum cevabı. Dünyanın en kötü gününü geçirirken, nasıl olabilir de bir çift göz yüzünüze koyabilir bir gülümseme? Ağlatırken sizi aynı zamanda güldürebilir belki de, katabilir bütün duyguları bedeninize. Mutluluk, hüzün, acı, neşe… Açmak lazım kollarımızı belki de aşka. Korkmamalıyız aslında. Hayatta her şey kötü gidebilir bir anda, neden sevmeyelim ki o zaman bu yaşamımızda? Umudumuzu yitirmeden, sarılalım dört bir yandan aşka ki güzelleşsin hayatlarımız. Bu dünyayı çekilebilir kılan bir şeyler varsa, o da aşk sonuçta. Sevmek kadar gerçek bir duygu yok bence, aşık olmak kadar. Sanmıyorum ki bir insan hiç kimseye âşık olmadan geçirebilsin hayatını. Elimizde değil çünkü. Eğer gökyüzünün bir seçme şansı olsaydı, o güzel güneşli günler yerine, insanları korkutacak ışıklar saçmayı seçer miydi? Biz de fark etmeden aşık oluyoruz işte birilerine, seçim yapamadan. Bazılarımız dış görünüşüne, bazılarımız ise ruhuna… Ufak detaylar bazen aşık ediyor bizleri birbirimize. Çayı içmeden önce çaya üflemesine veya içerken serçe parmağını kaldırmasına… Bazılarımız karşımızdakinin gözlerine, bazılarımız ise saçlarının rüzgarlarda dalgalanışına… Bazılarımız ise Milena ve Kafka… Ne bir ses var ortada ne de bir görüntü ama aşık oluyorsunuz istemeden ona… Gerçek aşk da bu değil mi aslında? Ben hiç âşık olmadım galiba, bilmiyorum. Kim istemez aşık olmayı ama? Her gecenin karanlığına güneş gibi doğacak bir dost, ağladığında başını yaslayabileceğin bir omuz, seni kendinden çok sevebilecek bir insan… Sevmeyi başarabilen ama sevilmeyen bir adam olmak çok zor aslında. Tükense de ümitlerim bazı zamanlarda, hayat bir şekilde çıkarıyor birini karşıma. İstemiyorsun, inanmıyorsun başta ama yavaş yavaş kapılıp gidiyorsun akıntıya. Aşk, inanılmayacak kadar güzel, gerçek ve önümde aslında, bir o kadar da uzaklaşıyor ben yaklaşmaya çalıştıkça. “Aşk Diye Bir Şey” var bu hayatta. Kapımı çalıyor ama bir türlü açamıyorum bu hikayemin sonunda… Oğuzkan Günay 21401732 Gerçekten Mutlu Muyuz? Doğduğumuzdan beri hep mutlu olmak için çalışıp didiniyoruz. Anne karnından çıkarken bile mutlu olmak gayesiyle bu dünyaya geldik. Aslında anne karnından çıkarken ilk olarak mutsuzluk ile tanıştık. Doktor popomuza ufak bir tokat attı ve ağlamaya başladık. Ardından annelerimiz bizi kucağına aldı ve sımsıcak kolları arasına alarak o karşı konulmaz sevgilerini bize verdi. İşte o zaman da mutluluk ile tanıştık. Peki, mutluluk ne idi? Hiç düşündük mü? Kimileri anı yaşamak olduğunu söyledi. Kimileri ise güzel olaylar zincirinin bizi mutlu ettiğini söyledi. Kimi için reçel kavanozunun içine düştüğü an olabilir, kimi için de kavanozun kapağını açtığı an… Kim bilir belki de karınca için kavanozun yere düşüp, kırıldığı andır. Ben ise bu durumu daha çok bir seviye gibi düşünüyorum. Daha doğrusu insanın ruhani durumunu eksi yüzden artı yüze kadar değerlendiriyorum. İşte mutluluk da bizim kendimizi iyi hissettiğimiz pozitif bölge oluyor. Ancak bildiğim bir şey var ki hiçbir zaman artı yüze ulaşamayacağım. Kendime uzun bir süredir belli aralıklarla “Mutlu musun?” diye soruyorum. Cevap aslında apaçık ortada. Değilim. Peki ya neden değilim? Bana öyle geliyor ki istemediğim bir hayatı yaşadığım için mutsuzum. Doğrusunu söylemek gerekirse ben bile bu soruya cevap ararken oldukça zorlanıyorum. Diyelim ki hayatımda şöyle bir geriye baktım ve ne gördüm? Bol miktarda yanlış karar ve pişmanlık. Yanlış kararlar beni her ne kadar mutsuz etse de bazı mutlu anlarımın da o yanlış kararların sonradan doğru karar olduğunu öğrenerek mutlu oldum. Sonuçta en kötü karar kararsızlıktan iyidir. Ancak pişmanlıklar için aynılarını söyleyemeyeceğim. Ne zaman gece yatağa girsem pişmanlıklar bulutu kafamı kaplıyor, uykularımı kaçırıyor ve beni gece boyunca mutsuz ederek ertesi güne beni kötü hazırlıyor. Sonuçta kendime hep “ Ya o okula gitmeseydim?”, “ Ya onunla hiç tanışmasaydım?” gibi sorular sorarken buluyorum kendimi. Sanırım bir süre daha sormaya devam edeceğim. Pişmanlıkların yanı sıra hayallerimin gerçekleşemeyeceği ihtimali de beni üzüyor. İleride istediğim işte çalışıp çalışamayacağım, ilerideki sevgilimin veya eşimin nasıl olacağı, maddi durumum, toplumdaki statüm, fiziksel görünüşüm ve daha sayamayacağım binlerce soru beni her gün yalnızlığa, sıkışmışlığa ve çaresizliğe sürüklüyor. Beni en çok endişelendiren ise mutsuzluktan kurtulamama korkusu. Ya istediğim şeylere sahip olsam bile yine de mutsuz olursam? Bana yine mutsuz olacakmışım gibi geliyor. Çünkü insanoğlu hiçbir zaman azla yetinmedi, hep daha fazlasını istedi. Daha fazlasını elde edebilmek ve belki bu sayede mutlu olabilmek için hayatını mutsuz olmak pahasına yaşadı. Sonuçta eline geçen her zamanki gibi mutsuzluk oldu. Peki, bu durumu aşmamız için ne yapmamız gerekiyor? Kendimizi antidepresanlara mı boğalım, yoksa durumumuzun aslında ne kadar da basit olduğunu düşünüp zoraki bir şekilde mi mutlu olalım? Ne zaman insanlara mutsuzluğumdan bahsetsem bana hep sahip olduğum imkanlardan ve sahip olduğum arkadaşlarımdan bahsediyorlar. Anlayacağınız, ağız tadıyla bile mutsuz olamıyorum. Belki haklılar ama bu yine de benim mutlu olmam gerektiği anlamına gelmiyor ve bu konuda yalnız olmadığımı da biliyorum. Belki de bu kadar çok insanın böyle düşünmesi beni mutlu ediyor. Asla bilemeyeceğim. Tıpkı kitaptaki Gerhard gibi. Belki de bu yüzden kitabı okuduğumda kendimi Gerhard ile ilişkilendirdim. Çünkü Gerhard da sahip olduklarına rağmen hep bir şeylerin eksikliğini hissediyordu. Belki aşk, belki zaman, belki de sıcak bir yuva… Sonuç olarak, mutsuzluk kronik bir hastalık ve tek tedavisi de mutlu olmak. Ancak bu panzehri nasıl elde edebilirim? Daha da kötüsü bu panzehri elde edersem mutsuzluğum ileriki zamanlarda tıpkı bir virüs gibi bağışıklık kazanır mı? Gerçekten zor ve pek de düşünmek istemediğim sorular. Sonuçta kendimi içinden çıkılmaz bir döngüye sokmak istemiyorum ama mutlu olmak istiyorum. Basit bir şekilde mutlu… Tıpkı sokakta gördüğümüz sıradan insanlar gibi. Kime diyorum ki bunları. Onlar da bizler gibi. Sözü Geçen Çalışmalar GENAZİNO, Wilhelm. Mutsuzluk Zamanlarında Mutluluk. Ayrıntı Yayıncılık, 2014. Havva Nur ALKAN TR101-30 6.12.2016 SEVMEK İÇİN NEYE İHTİYAÇ DUYARIZ? Ankara denilince pek çok insan burun kıvırır, hele ki konu Ankara’yı diğer şehirlerimizle kıyaslamaksa. Başta söylenen, her köşesinin beton binalarla kaplı olduğudur genelde. Eğer ki deniz kenarından Ankara’ya gelmek zorunda kalmışsanız, denizinin olmayışı en büyük eksisidir gözünüzde. İnsan sıkılıp bunaldığında sahilde yürüyüş yapmak, dalgaların kıyıya vuruşunu ve uzaklardaki balıkçı gemilerini izlemek ister. Martılara attığınız simitle sanki dertlerinizle uçup gider. Hemen her şair, İstanbul’a övgüler düzen şiirler yazar. Üstün Dökmen de Şehrimiz Ankara şiirinde bundan bahsediyor bizlere; izlediği bir televizyon programında sahneye çıkan kadın-erkek herkesin İstanbul’u övmesiyle kendisi de Ankarayı övmek istemiş… Övmek istemiş dediğime bakmayın, övmek için önce sevmek gerekir. İnsan sevmediği bir şeyi övemez ki… Övse de bunu şiirle yapamaz… Şiir yazmak had safhaya ulaşmış duyguların yürekten koparak kaleme dökülmesidir. Yürekten gelmeyen bir sevgiyle kuru bir şehre övgü dolu şiirler yazılamaz… Sevdiğiniz şehirleri biraz düşünün; neyini seviyorsunuz? Havasını mı, suyunu mu, denizini mi?.. Ya da sevmediğiniz şehirlerimizi neden sevmiyorsunuz? Bir şehri sevmek için illa bir sebebe mi ihtiyaç duyarız? Üstün Dökmen’in Ankarayı sevmesi için “vatan” olması, “memleket” olması yeterli olmuş. Ninemin kağnı çeken elleri, toprağındaki çatlaklar, kral yollarındaki ayak izleri, hepsi bizimdir, hepsi öpülesi (s. 12). Dökmen’in Şehrimiz Ankara adlı şiirinde de ifade ettiği gibi, şimdi pek çoğumuzun burun kıvırarak baktığımız Ankara, geçmişte atalarımızın emeklerinin verildiği, alın terlerinin döküldüğü yerdir. Dökmen, kuru toprağındaki çatlaklarından bile öpülesi diye bahsederken bizler neler neler yaptık şu canım Ankaraya… Sevmeyi bırak, nefret edermişçesine öfkemizi kustuk sokaklarına. Kendinizi hemen bir kenera sıyırmadan önce, sizlerden düşünmenizi istiyorum: elinizdeki sigara izmaritini hiç atmadınız mı yerlere? Ya da, çiğnemekten sıkıldığınız sakızı atacak bir çöp bulamadığınızda onu atmak için şehrimizin sokaklarını uygun görmediniz mi hiç? Bu sorulara cevaplarınızın “hayır” olmasını tüm kalbimle diliyorum… fakat bir yandan da, sokaklarda dolaşırken karşılaşılmaması neredeyse olanaksız olan bu çirkin manzaraların da kendiliğinden oluşmadığını biliyorum. Bizler memleketimizi sevip, ona yararlı şeyler yapmak peşinde olmalıyken toplumumuzun şu içler acısı hali beni epeyce üzüyor. Sokağa çıkıp sorduğumuzda “vatanımı sevmiyorum” diyen çıkmaz elbette. Bunu insanlara sorarak değil, onları gözlemleyerek anlarız. Çevreye karşı bilinci zayıf olan bir insan da memleketini sevdiğini söyler. Ben bu tip insanları “baba”ya benzetiyorum. Yanlış anlaşılmasın, sorulduğunda evlatlarını sevdiğini söyleyen, ama canını sıktıklarında onlara dayak atmaktan çekinmeyen bir babaya. Çocuklara sorulduğunda babalarının kendilerinden nefret ettiğini söylemeleri kadar acı verici bir durum bence bu. Vatanım vatanım diye çeşitli ortamlarda türlü türlü kavgalara girmekten çekinmeyen insanlara baktığımızda, çoğunun memleket sevdasının lafta kaldığını görürüz. Dökmen’in “hepsi bizimdir” diye sahiplendiği topraklar, artık “devletin malı deniz, yemeyen keriz” atasözü altında insanlarca istismar ediliyor. Günümüzde insanlar vatanlarını korumak yerine, kendilerine ait olmayanı suistimal etme odaklı yaşıyorlar hayatlarını. Bu sorunun kaynağının, vatanın benimsenilmemesi, sahiplenilmemesi olduğunu düşünüyorum. İnsan kendine ait olanı korumak için en yakınıyla bile savaşırken; hepimize ait olan vatanımızın böylesine hor kullanılması bundan olsa gerek. Sevmek için maddi nedenler arasak da genelde, vatanımızı, memleketimizi sevmek için bunlara ihtiyaç duymayız, duymamalıyız. Sahip olduklarımızın, bu toprakların, değerinin farkına varıp elimizde olanı korumayı, iyileştirmeyi hedefleyen bir toplum yapısına ulaşmak vakit alacak olsa da, Üstün Dökmen gibi sanatçılarımız bu konuda biraz daha farkındalık sağlayarak bu süreci hızlandırıyorlar. Bunu yapmak, sevdiği memleketini başkalarına da sevdirmek, ne büyük bir mutluluk olsa gerek!.. Kaynakça Dökmen, Ü., & Duru, E. (2014). Ankara destanı. Iṡ tanbul: Remzi Kitabevi. HER ŞEYE YETİŞMEYE ÇALIŞMAKTAN BIKTIM “Yemeğini yedin mi, oğlum?” “Yedim, anne.” “Kanka gel şu videoya bir bak, ha-ha!” “Bir saniye, çok az işim kaldı, bitsin geliyorum.” “Beni bugün neden aramadın?” “Unutmuşum, özür dilerim.” Çok fazla, çok fazla ve çok fazla şey oluyor. Sürekli bir koşturmaca içindeyim, sürekli açıklama yapıyorum, birilerine bir şeyi yapıp yapmadığımı söyleyip duruyorum, Youtube’a yeni bir komik video düşüyor bu sırada, arkadaşımın anında fark ediyor ve bana sesleniyor içeriden, Facebook anasayfamda on dakikada iki yüz elli beş tane yeni paylaşım birikti bile, kız arkadaşım benden son bir iltifat duymak için telefonunun başında bekliyor, hissediyorum bunu, annem arıyor, yemek yedin mi, yedim, sınavlar yaklaşıyor, pekala ders çalışmaya başlıyorum, bir dostum yazmış şimdi de, akşam takılalım mı diye soruyor, eğer reddedersem bu onu üçüncü ekişim olacak… Bu baş döndüren yoğunlukta, sanırım tek ihtiyacım olan şey biraz sükunet ve yavaşlama, nereye koşuyorum bilmemekle birlikte, koşmaktan bıktım. Wilhelm Schmid’in, Sakin Olmak / Yaşlanırken Kazandıklarımız kitabını benim için önemli kılan da bu. Açık konuşmam gerekirse, kitabı tam olarak anlayabildiğim konusunda şüphelerim var ama olsun, bana bir alternatif sunduğu için sevdim bu kitabı, tekrar okuyacağım, daha iyi anlamak için. Ankara’da son bir haftadır havanın güzel olması ilk bulduğum çimlik alana doğru bir yolculuğa çıkma isteği uyandırdı ve bunu yaptım. Çimlere oturdum ve Schmid gibi ben de sakin olmak üzerine düşünmeye başladım. İlk sorduğum soru sıklıkla kendimi bir paniğin, paniğe kapılmanın içerisinde neden bulduğumdu? Bedensel ihtiyaçlar, sınavlar, arkadaşlar, kısacası her şey, bunların hiçbirisine yetişemediğimde ne kaybedeceğimi düşündüm. Karnım açsa zaten açlığım büyüdükçe doymam gerekliliği de aynı oranda kendisini bana dayatacaktı. Dolayısıyla hayatta kalmak için ihtiyaç duyduğum şeyleri kafaya çok takmamam gerektiği açıktı. Zaten ölmemek için koşacaktım onlara. Sınavlar, bir yıl uzatırdım okulu, en fazla bir yıl uzatırdım, sonunda ölmezdim, belki ailem kızardı, arkadaş çevrem sınıfta kaldım diye benim üzerimden şakalar yapardı belki ama ölmezdim. Asla kaybetmemem gereken bir şeyi kaybetmezdim bir sınavı kaçırırsam ya da başarısız olursam. Arkadaşlarıma vakit ayırmak konusunda yaşadığım sıkıntılar sonra, sonuçta kimseyi öldürmüyordum, belki bana alınırlardı, bu sefer de giderdim ve kendimi affettirirdim, özür dilerdim, bir sorumluluklar envanteri sunardım onlara ve boğulduğumu söylerdim, eğer gerçekten arkadaşça duygularla yaklaşıyorlarsa bana beni anlarlardı, yani ölmezdim. Telafi edilirdi her şey. Sürekli devinen ve koşturan insanların dışında hayal ettim kendimi. Beş milyon kişinin paylaştığı, muhteşem insanlık dersini paylaşmazsam neyi kaybederdim? Ağaçta mahsur kalmış bir kediyi kurtaran yüce gönüllü insanlardan haberim olmasa neyi kaybederdim? “Tatil yapmak için en uygun on tatil köyü” başlıklı bir içeriği okumasam da olmaz mıydı? Ne kadar kültürlüsün testini çözmesem ve çıkan sonucu profilimde paylaşmasam neyden eksik kalırdım? Böyle düşününce sabah uyanır uyanmaz sosyal medyaya koşmak, oradan okula koşmak, oradan ortama, arkadaşlara koşmak ama hep koşmak bir anda hiçbir anlamı olmayan meşguliyetler gibi geldi bana. Ne yaparsam yapayım, öncesinde kendime sormalıydım: bunu yapmayı gerçekten istiyor musun? Eğer istiyorsan bunun nedeni nedir? Sonuçta tatmin edici açıklamalar bulursam eyleme geçmeliydim. “Bugün derse gitmek zorundayım yoksa biterim” gibi bir savaşa dahil olmamaya ant içtim orada. Tüketen ve karşılığında hiçbir şey vermeyen bir savaştı bu. Panik haliyle derse katıldığım için hocaların anlattıklarından da çok bir şey anlamıyordum. Robota dönmüş bir canlı gibi, sınavda nereden soru gelebileceğine odaklı bir biçimde dinliyordum dersleri. Öyleyse üniversiteye niye gelmiştim ki? Diploma için mi sadece, işe girerken bana fayda sağlasın diye mi? Sürdürebilir miyim bilmiyorum bu durumu. Schmid bir kapıyı açtı ama bana, bir de bunu dene dercesine. Hiçbir şey kaybetmeyeceğimi öğrendim en azından. Mehmet Emin YAVRUCU Celal Bayraktar 21501801 BİR DOST OLARAK YALNIZLIK Yalnızlık, bir insana verilecek en büyük hediyedir bazen. Bazense en büyük ceza. Bu kişiden kişiye göre değişen bir olgudur. Aslında kişiden kişiye olduğu kadar, zamana da bağlıdır. Her insan zaman zaman yalnız kalmak ister; kimisi üzgün olduğunda, kimisi mutlu olduğunda. Ama herkes yalnız kalmak ister. Yalnızlık Doktorası adlı kitapta da yalnızlığın kötü bir şey olduğunu ancak tercih edilmiş yalnızlığın kendimizi tanımamız, düşünmemiz için çok verimli bir süreç olduğunu söylüyor yazar. Yalnızlık günümüzde insanlar tarafından kötü bir şey gibi algılanıyor. Hatta yalnız insanlara acıyorlar. Ancak yalnızlıktan korkmamalıyız. Yalnızlık düşmanımız değil, bizim dostumuzdur. Şarkılarda, filmlerde yalnızlık hep acıklı olarak aktarılır. Ama yalnızlık benim için her zaman iyi bir şey olmuştur. Kitapta da yazar bol bol yalnızlığı övmüş. Özellikle kitabın başında vermiş olduğu Halit Ziya Uşaklıgil örneği çok iyi açıklıyor yalnızlığı. Bir gün arkadaşlarıyla yalıda otururken arkadaşlarından biri sormuş “Şehirden neden kaçıyorsunuz mirim? Orada yalnız kalmaktan korkmuyor musunuz?” Halit Ziya Uşaklıgil de çok net bir şekilde cevaplamış soruyu “Yalnızlık bir mahrumiyet değil, lükstür” (13). Bu cevap zaten yalnızlıktan yana olan beni iyice kendine çekmişti ve çok etkilenmiştim. Ben lisede tek kişilik yurtta kaldım ve yurtta tanıdığım kimse yoktu. Bu, ilk başlarda beni bir hayli endişelendirmişti, tek başıma ne yapacağım diye sürekli kendime soruyordum. Fakat daha sonradan anladım ki yalnız kalmak o kadar da endişelenecek bir şey değil; aksine insanın kendini tanımasını sağlayan ve kafa dinlemesine olanak sağlayan bir olgudur. Lisede yalnız geçen 4 seneden sonra, şu an 3 kişilik odada kalmak bazen yorucu oluyor ve yalnız kalma isteği çok ağır basıyor. Yalnız kalmak için çoğu zaman kampüse çıkıp tek başıma dolaşıyorum. Ve bunu yaparken de ciddi anlamda ruhumun hafiflediğini, yüklerimden kurtulduğumu hissedebiliyorum. Bu gerçekten çok rahatlatıcı bir his ancak buna bağımlı olmak kötü sonuçlar da doğurabiliyor. Örneğin, liseden üniversiteye ilk geçtiğim zamanlarda yalnız kalmaya bağımlı olduğumu fark ettim. Oda arkadaşlarımla bir türlü anlaşamıyordum. Zamanla bu problemi aştım ve gördüm ki her şeyde olduğu gibi yalnızlıkta da bir denge olması gerek. Bazen insanın, dertlerini, mutluluklarını, heyecanlarını birileriyle paylaşması gerekiyor. Yoksa dertler insanın içinde daha da büyüyor, sevinçler yerini üzüntüye bırakıyor, heyecanlar ise yerini sıradanlığa bırakıyor. Bir süre sonra da duygusuz bir insan oluyorsunuz. Ve bu ruh halinden kurtulmak bir hayli zaman alan bir şey. Değişme aşamasında kırdığınız insanları da komple kaybedebiliyorsunuz. Ancak, çevrenizdeki insanlar samimi değilse, yapmacık tavırlar içerisindeyse, duygusuz olmak o insanlarla muhatap olmaktan daha iyi olacaktır. Sonuç olarak, yalnızlık çoğu zaman bize aktarıldığının aksine iyi bir şeydir. Yalnızlıktan kaçmak yerine onunla yaşamayı öğrenmeli, onun bize sağladığı faydalardan yararlanmalıyız. Her hafta, bir gün birkaç saatliğine, yalnız kalmayı deneyin mesela. Hayatınızdaki etkisini fark edeceksiniz. Belki ilk başlarda canınız sıkılacak, ama daha sonra güzelliğini fark edince yalnızlığı yıllarca kötü bir şeymiş gibi algıladığınız için kendinize kızacaksınız. Yalnızlığın bir diğer güzel yanıysa, insanın kime ihtiyacı olduğunu anlaması. Hayatınızdaki insanları “kim olmadan yaşayabilirim, kim olmadan yaşayamam” diye düşünüp gereksiz insanları hayatınızdan çıkarıp diğerlerine daha sıkı sarılmanızı da sağlar. Yani kısaca yalnızlık siz onda ne ararsanız onu size verir. Yalnızlığı iyi kullanın. Kaynakça : Şancı, Cem. Yalnızlık Doktorası. İstanbul: Remzi Kitabevi, 24.Baskı Bir Gerilla Hikayesi Batuhan KARADENİZ Ernest Hemingway, 1899 yılında Chicago yakınlarında dünyaya geldi. Babası doktor idi. Ortaokulu bitirdikten sonra Kansas City Star adlı gazetede çalışmaya başladı. Birinci Dünya Savaşı'na gönüllü olarak katıldı. Roman dalında 20. yüzyılın diğer tüm yazarlarından daha fazla emek verdi ve çabaları karşılığında 1954 yılında Nobel Ödülü'nü kazandı. Kısa, yalın cümleler kullanan ve sert, öz tarzı ile bilinen, boğa güreşi ve büyükbaş hayvan avı meraklısı yazarın kahramanları da her zaman cesur ve davalarına bağlı, görünmez ruhsal ve bedensel yaraları olan kadınlar ve erkeklerdi. 2 Temmuz 1961 yılında Idaho, ABD' de hayatını kaybetmiştir. 1937 yılında İspanya'ya İç Savaş haberlerini takip için giden Ernest Hemingway bundan üç yıl sonra en önemli romanı olarak geçen Çanlar Kimin İçin Çalıyor'u bitirmiş. İç savaş döneminin bütün çirkinliklerini dostun dosta düşman oluşunu komşuların birbirine düşüşünü anlattığı bu eserde Amerikalı bir dinamit uzmanı olan Robert Jordan ana karakter olarak karşımıza çıkıyor. İspanya dağlarında savaşan antifaşist gerilla timine bağlı tugaylarda yer alan bu gençin etrafında ilerleyen bu romanında bir çok duyguyu bizlere sunmuş yazar. Bir çok savaş görüp geçirmiş bu genç askerin gerillalarla olan bağı ve anlaşması, onların güvenini kazanışı ve her şeye rağmen görevini zamanında yerine getirmek için çabası kitabı elden bırakmayı güç bir hale sokuyor. Pablo isimli ruhunu, savaşma arzusunu kaybetmiş bir gerilla liderinin yerine geçen karısı Pilar'ın yardımlarıyla Robert Jordan bir çok sefer şansın zirvesine ulaşıyor. Güzel olduğu kadar fiziksel ve ruhsal olarak yaralı olan Maria'ya aşık oluşu, görevinin bütün sorumluluklarına rağmen onu koruması ve aralarındaki kısa sürede filizlenen sevgi görülmeye değer. Kendisindeki yaraları belki onda görünce Robert Jordan bir bağ hissetti kızla. Ve o bağı korumak için elinden geleni yaptı. Pablo'nun kadını Pilar başa geçtiğinde ise bambaşka bir olay örgüsü izliyor eser. Yazarın da meraklı olduğu üzere ve boğa güreşlerini bir yerden katma çabası üzerine Pilar yıllarca bu işle uğraşanlarla beraber olmuş, kendini hiç beğenmeyen ama çoğu kişi tarafından arzulanan bir kadın figürü olarak bize sunmuş yazar. Anlattığı hikayelerle Robert Jordan'ı derinden etkileyen bu yürekli kadın Robert Jordan'a bir çok sefer sinir krizleri geçirtmeye yaklaşsa da sonuç olarak Robert Jordan'ın ders çıkardığı diyaloglar olarak işlemiş yazar. Belki de bu kitaptaki en etkili karakter olan Pilar o kadar göz önünde olmasa bile arka planda bir çok plan ve kurgu da başrolde görünüyor. Bunca zorluğun yanında Maria'nın Robert Jordan'a kızın deyişiyle Ingles'e maddi ve manevi destekleri Robert Jordan için büyük bir destek oluyor. Ayrıca birçok sefer de diğer gerillalar arasında boğa güreşine meraklı ya da büyük baş hayvan ağcılığıyla ilgilenen birilerini görmek mümkün. Pablo ile nerdeyse kanlı bıçaklı olan Robert Jordan zaman geçtikçe Pablo'nun da mantığını ve yiğitliğinin bir kısmını geri kazanması üzerine Robert Jordan'a yardım etmeye ve görevinde yanında olmaya başlıyor. Bir çok gerillanın yardımını alan Robert Jordan sonunda görevi olan köprüyü patpatlayı başarıyor. Faşitlere karşı savaşlarında aldıkları bir çok darbe ve kaybettikleri bir çok yoldaş sonucunda başarıya ulaşıyor gerillalar. Zaman zaman Robert Jordan'dan öncelerini anlatan Pilar ve diğer gerillalar ile konu bütünlüğü güzel sağlanmış. Anlamadığım ya da kafamda soru işareti kalan bir çok kısım acaba nasıl bağlanıcak derken bu geçmiş zamanlı anlatımlarla cevaplanmış. Neden Ernest Hemingway'ın en iyi eseri olarak geçtiğini anlamak pek de zor değil. Sürükleyici, büyüleyici ve akılda kalıcı bir yapıt. Kaynakça: Ernest Hemingway – Çanlar Kimin İçin Çalıyor (For Whom The Bell Tolls) Yazarın hayatını içeren kısım http://www.idefix.com/Yazar/ernest-hemingway/s=260099 sitesinden alıntıdır. İNSANI TANIMAK VE ANLATMAKSinema tarihinin ilk gününden bugününe kadar sayısız film çekilmiş, vizyona girmiş, gişe rekorları kırmış ya da beğenilmemiştir. Bazı filmler vardır, insanlar sadece seyredip çıkar ve bir daha film hakkında düşünmeye gerek duymazlar. Bazı filmler vardır, izler çıkarsınız ama etkisindençıkmanız çok uzun zaman alır. Eve dönünce hakkında yapılan yorumları okur, fragmanını tekrar tekrar izlemekten kendinizi alamazsınız. Nuri Bilge Ceylan'ın yazıp yönettiği Kış Uykusu da böyle bir film işte. Film 32 yıldır Türkiye'nin sahip olamadığı, bir film için en büyük gurur kaynaklarından biri sayılabilecek Altın Palmiye ödülüne sahip. Bu sadece Yılmaz Güney için değil Türk sinemasına değer veren herkes için gurur kaynağı aynı zamanda. Film üç saat sürüyor ancak o süre içinde tek bir an bile “Ne zaman bitecek?” sorusu aklınıza gelmiyor. Filme çok emek harcandığı çok açık. Nuri Bilge Ceylan genelde kurgu ve olay bağımlısı bir senarist olmadığından, bu filmde de bu iki kavrama rastlanılmıyor ancak bu durum filmin mükemmelliğinden tek bir yıldızbile eksiltmiyor ve aksine filmlere bakış açınızı değiştiriyor.Filmde benim dikkatimi çeken ilk şey, filmin üç ana karakterinin yani Aydın, Nihal ve Necla'nın ekonomik durumları iyi olan insanlar olmalarına rağmen hayatlarında mutluluğu yakalayamamış olmaları. Sefa sürülen bir hayat içinde oluşan memnuniyetsizlik, bencillik, bıkkınlıkgibi kavramların işlenişi hemen ilgi çekiyor ve filmi tamamıyla düşsellikten çıkarıp, seyirciyi gerçeklikle baş başa bırakıyor. Modern dünyamızın en büyük problemlerinden biri bu aslında. Günlük yaşamınızda karşılaştığınız, tanıdığınız beş kişiden üçü bu davranışları sergiler sanırım. Bunun için yaş, cinsiyet, sağlık durumu gibi sınıflandırmalar yapmaya hiç gerek yok. Genelde para ve mutluluğun doğru orantılı iki kavram olduğu düşünülse de parası olan insanlar bu konuda bir deneye tabi tutulsa, sonuçlar pek iç açıcı olmayabilir bence.Filmde Aydın'ın kendinden yaşça küçük olan Nihal ile olan evlilikleri de incelenmeye değer onlarca konudan bir tanesi. Yaşı ilerlemiş ve hayattan bazı tecrübeler edinmiş her insan gibi Aydın'ın da genç eşi için birtakım düşüncelerinin olması ve bunun Nihal tarafından uygulanmasını istemesi seyirci için başta normal karşılanabilir. Ancak Aydın aynı zamanda karısının kendi kararlarını kendi vermesi gerektiğini düşünen bir karakter olunca, filmi izleyen diğer insanları bilmem ama benim kafamda filmin başında soru işaretleri oluşturdu. Bu noktada çözümleme yeteneği devreye giriyor ve karakterleri kendi içinizde sorgulamaya başlıyorsunuz. Sorgulamanın sonucunda benim vardığım kişisel sonuç, Haluk Bilginer'in hayat verdiği Aydın karakterinin aslındayine hayatımızda çok karşılaştığımız, günlük yaşamımızda tanıdığımız insanlara, belki de kendimize çok benzeyen bir karakter olduğu. Çünkü günlük hayatımızın karmaşası içinde, hiçbirimiz en doğru kararın ne olduğuna karar veremeyecek kadar aciz oluyoruz kimi zaman. Bu bizimle ilgili olabileceği gibi başkası adına verilen bir karar da olabilir. Çünkü biliyoruz ki, insanların hayatına yön vermek, başkasının hayatıyla ilgili yargılara varmak dünya üzerinde yaşayan her insanın az ya da çok sevdiği bir durum. Aslında yapmamız gereken ilk şey olduğu halde, böyle durumlarda karşımızdaki insanı düşünmek pek fazla aklımıza gelmez. Filmin daha konuşulması gereken çok fazla yönü, ortaya çıkarılması gereken çok fazla gizemi var ancak filmi yüz defa izleseniz bile sonu gelmeyecek türden detaylar bunlar. Ne kadar detaycı bir film seyircisi olursanız olun, filmi inceledikçe daha çok gizem ortaya çıkıyor ve insanın iç dünyasını derinden etkiliyor. Nuri Bilge Ceylan gibi bir ustadan da bundan daha azı beklenemezdi doğrusu.Ayşe AKAYKAYNAKÇACeylan, Nuri Bilge, yön. Kış Uykusu. Sen. Nuri Bilge Ceylan. Oyun. Haluk Bilginer, Melisa Sözen, Demet Akbağ ve diğer. DVD. NBC Film, 2014. EKİN BAŞBUĞA Bir Çocukluk Hatırası Zülfü Livaneli Her ailede dinlenen, sevilen, adından sanki aileden biriymiş gibi övgülerle söz edilen sanatçılar vardır. Bizim ailemiz için o sanatçılardan biri Zülfü Livaneli. Çocukken yatmadan önce babam gitarla bana onun şarkılarını çalıp söyler, annem kitaplarını alır önce kendi okur, sonra da bana okumamı öğütlerdi. Şiire olan ilgim de onun şarkılarıyla başladı. Nazım Hikmet’in, Sabahattin Ali’nin, Yaşar Kemal’in şiirlerine böyle aşina oldum. Bana sanat dolu bir dünya sundu Zülfü Livaneli. Benim için artık bir sanatçı değildi sadece, tanıdığım ve yakın olduğum biriydi. Rüzgârlar Hep Gençtir isimli kitabı okurken beni etkileyen ve kitabın da temel temasını oluşturan bazı fikirler oldu. Bunlardan ilki yurt sevgisi; benim en büyük hayalim, kendini yetiştirmiş bir birey olduktan sonra –bunun için yurt dışına gitmem gerekse bile- kendi ülkemde, bana ihtiyaç olan yerlerde köy-kasaba fark etmeksizin çalışmak. Ne var ki ailem ve arkadaşlarım bu hayalime hiçbir zaman pek inanmadılar. Genellikle arkadaşlarım “köylerde ne işin var büyük şirketlerde çalışmak dururken” dediler, ailemdekiler ise “hayatta köyde yaşayamazsın, ömründe soba mı gördün sen” diyerek gülüp geçtiler. Bu sözler ilk zamanlar canımı sıktı. “Evet, yapamam galiba” dedim fakat bu düşünce beni gerçek bir bunalıma soktu çünkü kendimi keşfettiğim yıllardan beri yaşama amacımı bu varsaymıştım. Bunun için ders çalışıyor, bunun için kitaplar okuyordum. Sonra fark ettim ki bu benim hayalim, neden en yakınlarım dahi olsa “yapamazsın” sözlerine boyun eğeyim? Kitaptaki yoğun yurt sevgisinin dışında beni etkileyen diğer bir etmen de umut oldu. Sanırım bu anlamda dışarıya güçlü gözükmeye çalışıp, iç dünyasında hızla darmadağın olan biriyim. Fakat bu kitap beni mücadele etmek için sürekli teşvik etti. Bu anlamda umut etmenin hayatımda çok güçlü bir örneği var. Bundan birkaç ay öncesine kadar, iki yıl hazırlık okumuş fakat halâ hazırlığı geçememiş başarısız bir öğrenciydim. Öyle ki sanki tüm hayatımı bu sınava bağlamıştım. Bu hazırlık badiresine kadar başarılı ve genellikle sorunsuz bir öğrencilik dönemi geçirdiğimden ailemde de bu durum büyük bir yankı uyandırmıştı. Annemle ve babamla aram kötüleşmiş, yakın akrabalarım geleceğimle ilgili ikide bir beyanlarda bulunduklarından kimseyle görüşme isteğim kalmamıştı. Ve ben okulun yaptığı son sınavdan da kaldıktan sonra artık umut etmeyi bırakmış, başarısızlığı gururuma daha fazla yediremediğimden okul değiştirmeye karar vermiştim. Fakat o dönem babam ısrarla Haziran ve Temmuz aylarında olan dış sınavlara girmem konusunda bana baskı yapıyordu. Nedense o bu sınavları verebileceğime emindi. Bu iki yılda kendisinin maddi-manevi çok emeği olduğundan onu kıramadım. Biraz daha canımı sıkarım ne olacak ki diyerek Haziran sınavına girdim. Ve başarısız oldum, hem de kıl payı ile. O dönem o kadar bitkindim ki, kendimi her şeye geç kalmış biri gibi hissediyordum. Artık benden ne başarılı bir insan olurdu, ne faydalı bir vatandaş. Önümde iki seçenek vardı; ya okulumu değiştirecek ve istemediğim bir okulda istemediğim bir bölümü okumaya razı olacaktım ya da 20 yaşından sonra üniversite sınavına tekrar hazırlanacaktım. Bana göre başka seçenek yoktu çünkü. Geceleri uyumuyor, gündüzleri yemiyor, içmiyordum. Saçlarımda bir sürü beyaz saç telleri türemişti birdenbire. Annem bu duruma çok üzüldüğünden hiçbir sınava girmemi istemiyordu artık, tamamıyla karşı çıkıyordu. Derken babam “Temmuz sınavına da gir ne kaybedersin” diyerek beni ikna etti. Zülfü Livaneli’nin “Belki bin kere balığı kaçırdım ama bin birinci kez oltayı denize atmaya hazırdım” sözleri gibi Temmuz sınavına da her şeyi göze alarak girdim. (Livaneli, 62) Hikâyenin sonu bildiğiniz gibi. O sınavdan geçtim. Eğer en başından daha fazla umut etseydim, kendime olan inancım artar ve belki de Temmuz ayından önce bu sınavı vermiş olurdum. Yine de içimde o hiç görmediğim umut varmış ki, beni o sınava sokmuş ve bir Bilkent öğrencisi yapmış. Kitabı okurken sürekli bu yaşadıklarımı hatırladım ve keşke daha önce okusaymışım bu cesaret veren sözleri diye düşündüm çünkü o bunalım dolu günlerimde karanlık düşüncelerime ışık olacağı muhakkakmış. Her kışın bir baharı olduğuna göre, en sıkıntılı anlarımızda dahi başımızı kaldırıp o ucu bucağı olmayan maviliklere bakmayı hatırlamalıyız. ‘Sakın unutma gökyüzüne bakmayı, Gökyüzü senindir, Gökyüzü herkesindir' Kaynakça Livaneli Zülfü. Rüzgârlar Hep Gençtir. Doğan Yayıncılık. İstanbul, 2019. Zor Seçimlerin Dünyası “Hayatta iki tür insan vardır.” diye başlayan cümlelerden hiç haz etmem. Koskoca dünyada nasıl iki tip insan olabilir ki? Her şey siyah ya da beyaz değil sonuçta. Hatta grinin tonları çok daha fazladır bence. Ancak hayatta iki tip insan vardır(!): İdealistler ve mevcudu devam ettirmenin yeterli olduğuna inanan insanlar. Ben mi? Ben idealizmi savunan aslında hiç var olmayan grilerdenim herhâlde. Kendimi tam bir idealist olarak tanımlamak isterdim ama idealizm tırmanması güç bir dağ gibi âdeta. Dağın aydınlık zirvesi çekici görünebilir ancak zirveye giden yol sisli, dik ve zorluklarla dolu. Bundan dolayı zirveye giden yolu göze alamayan kimse kendine idealist diyemez bana kalırsa. Peki, zirveyi bu kadar ulaşılması zor yapan nedir ya da biz insanlar zirveye ulaşmak için çaba gösteriyor muyuz gerçekten? Neden iki farklı insan tipi, hiç düşündünüz mü? Çünkü insanlar genelde hayatlarında iki temel seçenekten birini seçmek zorunda kalırlar: Zor ama tatmin edici veya kolay, çoğu insanın dediği gibi “normal” seçimler. Bunlar pazardan alacağın portakalın cinsine, gideceğin okula, seçeceğin mesleğe kadar; sen çoğu kez farkında olmasan da hayatın her yerindedir aslında. Şöyle bir etrafıma baktığımda kolay yolu seçenler oldukça fazla bu günlerde. Hatta gerçek anlamda idealist birilerini bulmak büyük çaba gerektiriyor. Belki de bu durum yaşadığımız çevreden kaynaklanıyordur. Ne dersiniz? Çünkü hayatta kalmak insanların birincil amacı olduğunda idealist olmak hatta idealizm kavramı bile bir lüks olarak değerlendiriliyor. İdealizmin revaçta olmamasının diğer bir nedeni ise idealizmin fizik ve biyoloji kanunlarına karşı gelen yapısı bana kalırsa. Çünkü düşünmek, bir şeyler üretmek oldukça fazla beyin aktivitesi gerektiren uğraşlar. Ancak hayatta kalma içgüdüleri gereği, insan beyni kendisi için kıymetli olan enerjiyi korumaya programlanmış. İşte bu nedenle, belki de istemsiz olarak, düşünmeye ve çalışmaya pek fazla yanaşmıyoruz. Bence bu konunun fizik ile ilgili olan kısmı da şu şekilde. Nasıl masaya bir avuç bilye bıraktığımızda bilyeler rastgele dağılıyor ise evrendeki her şey de bu eğilimi gösteriyor. Aynı şekilde bilgi de böyle. Dağınık olan bu bilgiyi düzenli bir şekilde toplamak yani öğrenmek için bu düzensizlik yasasına karşı gelmek gerekiyor. Belki de ben fazla bilimsel yaklaşıyorum bu konuya. Ancak tartışma götürmeksizin ne kadar fazla düşünme gerektirse gerektirsin bir konuyu ancak bilimsel metotlarla incelediğimizde sağlıklı sonuçlara ulaşabiliriz. İdealistler ile karşıtlarına “tembeller” diyebileceğim bu iki grup birbirleri hakkında pek de iyi şeyler söylemiyor açıkçası. İdealistler tembelleri kolay yolu seçmekle, çaba sarf etmemekle; tembeller idealistleri ütopyalarda yaşamakla suçluyor. İdealizme çok daha yakın birisi olarak şunları söyleyebilirim ki bilgisayarların bir oda boyutunda olduğu zamanlarda insanlar, gelecekte sadece birkaç bilgisayar olacağını öngörmüştü bundan yüz yıl önce ise uçaklar yapılması imkânsız makineler olarak tanımlanmıştı. Belki de şu an bizim ışınlama dediğimiz teknoloji yüz yıl sonrasının en yaygın ulaşım aracı olacak. Yani demek istediğim, ütopyalar sadece insanların kafalarında var olur ta ki idealist denilen insanlar bunları gerçeğe dönüştürene kadar. Her ne kadar imkânsız kavramı bana fazla iddialı gelse de eğer ortada gerçekten imkânsız bir fikir varsa bile bunu denemeden asla bilemeyiz. Ayrıca verdiğim örneklerde bahsettiğim gibi dünyamızı şu haline getiren kişiler kalıplardan farklı düşünen, çok çalışan, düşüncesinin arkasında duran gerektiğinde de yanlışını kabul eden insanlardır. Şundan eminim ki zor seçimlerden kaçmayan bu insanlar olamasaydı hiçbir devrim, hiçbir sanat eseri, doktrin ya da icat var olamazdı. Yusuf Salcan DUYARLILIĞIN ZİRVESİ: KIRILGANLIK Sosyal varlıklar olarak her birimizin çeşitli duygulara, duyguların oluşturduğu rengarenk karakterlere ve dolayısıyla eşsiz dünyalara sahip olduğu gerçeği üzerine sayısız sosyolojik makale yazılmış olmasını, insan psikolojisini daha derin ve kapsamlı olarak anlamak adına atılmış yararlı adımlardan biri olarak görüyorum. Kendi içimizde yaşadığımız, çözümlemeye çalıştığımız fakat herhangi bir sonuca varamayınca talihsizce bilinçaltımızın tozlu raflarına kaldırmak zorunda kaldığımız karmaşık duygu yığınlarımız, anlık olarak kaybolmuş gibi gözükse de beynimizin bir köşesinde bizi meşgul etmeye devam ediyor. Üzüntü, mutluluk ve şaşkınlık gibi temel duygu aktarımlarının kırılganlık ile dışa vurumu, bazen kendi duygularımı sorgulayıp aslında hislerimin bir şekilde beni yanılttığı yargısına varmama sebep olsa da Eugenio Borgna’nın Şu Bizim Kırılganlığımız adlı eserini okuduktan sonra kırılganlık kavramının aslında hastalık yahut sağlamlıktan yoksun olmak demek olmadığını aksine incelik, nezaket ve duyarlılık gibi insani değerlerin bileşiminden oluştuğunu idrak etmeye başladım. Empati yapan toplumların sosyal anlamda daha güçlü ve birbirine saygılı bireyler yetiştiriyor olmasının hor gördüğümüz ve bir zayıflık semptomu olarak nitelendirdiğimiz kırılganlık faktörünün tam anlamıyla idrak edilmiş olmasının bir sonucu olduğunu fark ediyorum. Örneğin kırılmış bir insanı güçsüz olarak atfetmek onu kırıp daha derin bir duygusal boşluğa sürüklemez mi? Sosyal çevremizde sürekli duyduğumuz ‘’Ah yok mu onun şu kırılganlığı’’ gibi birtakım yaftalamalar esasında insanın psikolojik dünyasında geri tepen, kabul görmeyen ve kişiyi içten içe parçalayan ithamlar. Kırılganlığın özünde yatan ve adeta pırlanta gibi parlayan duyarlılık fenomenini ya göz ardı ediyoruz ya da çoğumuz bu konu hakkında bilinçli bir eğitime sahip olmadığımızdan sloganlaşmış bir şekilde hep bir ağızdan ‘’Kahrolsun kırılganlık!’’ demeyi tercih ediyoruz. Aynı şekilde Borgna, ‘’... yardım görme gereksinimimizin tanınmaması’’ (Borgna, s.17) olarak tanımlıyor kırılganlık dediğimiz soyut ama hal ve davranışlarımız ile beraber somutlaşan olguyu. Öyle ki çevremizde her gün gördüğümüz nesnelerden bizi ayıran yegane özelliklerden biri olan duygularımız ya bize yönümüzü bulmada yol gösteriyor ya da toplumsal normlar çerçevesinde bizi yeniden şekillendiriyor. Bu minvalde, bizler eğer Borgna’nın da eserinde birçok kez vurguladığı gibi başkasının kırığını omuzlamaz ve mimleme eylemine devam edersek toplumsal normların bizi adeta presleyip, kalıplarda dondurup tek tipleştirmesine izin veririz. Nesnelerden farkımız kalmadıktan sonra ise kırılganlık sadece patolojik boyutta insan doğasına etki etmeye başlar. Yalın. Tekdüze. Ruhsuz. Neredeyse robotvari. Zifiri gece karanlığının ardından parlak güneş doğar. Şimşekli yağmur bulutları dağılır ve gökkuşağı gülümser tepeden. İçinden çıkamayacağımızı düşündüğümüz bedbaht günlerimiz bile bir gün biter ve yerini gelecek umutlara bırakma sözüyle bizimle vedalaşır. İnsanız. İnsanlara vefa borcumuz olduğu gibi duygularımıza da vefa borcu duymalıyız. Duygular her an her dakika yanımızda, bir nefes ötemizde olan asıl arkadaşlarımız değiller mi? Eksiyi bilmeden artıyı, artıyı bilmeden eksiyi tam olarak çözümlememiz mümkün olmayabiliyor. Zıtlıkların mutlak birleşiminden oluşan daha birçok değer ve yargı, tezatların muhteşem harmonisiyle gün yüzüne çıkıyor. Öyle ki gözyaşımızı gizlemeye olan meylimizde, sessizliğimizin yankı yaptığı suçta, neşemizin çekinceli doğasında ve gürültünün sessizliğinde karakterimizi oluşturan, şekillendiren hatta formatlayan duygularımızın esintileriyle karşılaşırız. Tozlu raflarda keşfedilmeyi bekleyen bu duygu tanelerini kimi zaman kırılganlıkla suçlar kimi zaman toplum tarafından yoğrulan kalıplarla bir de biz yoğururuz. Bastırır sustururuz, içimizde avazı çıktığı kadar bağıran duygularımızı. Kırılganlığımıza sebep olan etkenler nelerdi diye kendimizi sorgulayamadan üzerimize etiketlenen kırılganlık yaftasıyla yaşamayı öğreniriz. Çaresizlik öğrenilen bir kavram olarak bir ömür boyu bütün ciddiyetiyle başımızda dikilir durur. Hesap soramayız çünkü sordurmazlar. Sürüye bir de biz eklenir, kırılganlığımızdan utanır ve ömür boyu içimizde ikilemlerle savaşmak zorunda bırakılırız. Edilgenleştirilerek piyonlarımızı dahi oynatamaz hale geliriz. Duyarlılığın zirvesinde tomurcuklanan kırılganlık olgusunun, zayıflık veya istikrarsızlığın bir sonucu değil aksine aklın ve ruhun nezakete olan bağlılığı ile ortaya çıktığına kanaat getiriyorum. Zayıflara hayat hakkı tanımama felsefesindeki modern dünyanın vahşetine karşın biraz da olsun kendi kırılganlığımızı tanıyarak, aslında kendimizi ve kendi dünyamızı tanımaya adım atmaya yönelmek yirmi birinci yüzyılın cesaret verici öykülerinden olacaktır. Duygularına karşı hâlâ körelmemiş ve hassasiyetini yitirmemiş cesurlardan olmak temennisiyle... Mutlu Dilara Aydın Kaynakça: Borgna, E. (2018). Çev: Mine Çilingiroğlu. Şu Bizim Kırılganlığımız, Ata Yayınları. Karar Verebilmek Kolay mı ? Dünya üzerinde yaşayan canlıların hepsi, yaşamlarını devam ettirebilmek için çeşit çeşit madde ve olgulara ihityaç duyar. Bunları kendi aralarında önem sırasına göre sıralayabiliriz. İnsanların en temel ihtiyaçları; yemek yemek, su içmek, barınmak gibi temel şeylerdir. İnsanların en derin içgüdüsü temel ihtiyaçlarını karşılamaktır. Lakin herkesin bildiği gibi hayat sadece yiyip içmekten ibaret değildir. Bu ihtiyaçlarını karşıladıktan sonra insanlar, hayatta kalmak için önemli olmayan ama “yaşamak” için gerekli olan değerlere doğru doğal bir yönelim içine girerler. Belki de bu değerlerden en güçlü olanı sevip sevilme ihtiyacıdır. Bir ötekisi ise bir yere aidiyet duygusudur. Bu aidiyet duygusu bir dine, bir aileye, bir mezhebe ya da bir kuruma olabilir ama günümüzde ve yakın geçmişte insanlar bu aidiyet ihtiyaçlarını en çok ülkelerine aidiyet duyarak karşılamaktadır. Vatan basit bir kavram gibi gözükse de çok değerli ve önemli bir kavramdır çünkü a bir insan içinde yaşadığı ülkeye aidiyet duygusu hissetiği zaman ancak yaşadığı yer vatanı olur. Tarihe baktığımızda vatan kavramı ebediyetten beri var olmuştur. Peki bir vatanı vatan yapan unsurlar nelerdir. Üzerinde yaşam olan her kara parçası vatan mıdır ? Elbette bu sorunun cevabı hayır çünkü vatan üzerinde emek harcadığınız yerdir çünkü vatan, en çok değer verdiğiniz şeyleri bile feda edebileceğiniz yerdir. Bu en büyük ihtiyaçlarınızdan biri olan sevgi olsa bile. Sevginin yüzlerce tanımı yapılabilir çünkü sevgi kavramı soyut bir kavram olduğu için objektif bir konu olmasının yanında binlerce sevgi çeşidi vardır. Bir yemeği sevmek, bir rengi sevmek, arkadaşlarını sevmek gibi sevgi çeşitleriyle listeyi uzattıkça uzatabiliriz. Ama sevgilerin en güçlüsü aşktır. Aşk değil midir ki üzerine masallar anlattıran, savaşlar açtıran, şarkılar söylettiren. Bu yüzdendir ki aşk insanın beynine değil de kalbine mal edilir çünkü beyin mantıktır. Mantığın da söz geçiremediği tek güç aşktır. Oysaki kalp durup yorulmadan vücuda kan pompalar aynı aşkın sürekli vücuda sevgi pompaladığı gibi. İkilemler hayatın içinde her gün karşılaştığımız zorluklardır. Öyle ikilemler vardır ki hayatta hayatınızın geri kalanını nasıl geçireceğinizi belirler.Nasıl bir duruş sergilemeli insan böyle ikilemlerle karşılaşınca ?. Ester gibi hayata bir kere geleceğimizi göz önüne alıp, başka insanları düşünmeyi bırakıp kendi hayatımızı yaşamaya mı çalışmalı ? Yoksa Şemsettin Sami gibi delilerlercesine sevdiği bir kadınla güzel ve mutlu bir yaşamı, vatanı için feda mı etmeli ? Ester gibi kendisini çok kırmış ve bir gelecekleri olamayacağına inandığı bir adamı geride bırakıp hayatına devam mı etmeli ? Yoksa Şemsettin Sami gibi vatanı için sevdiği kişi ile yaşama şansını feda etse bile, yıllar geçse bile aşkı yitirmemeli mi ? Bu sorunun cevabı, aslında sorunun içinde gizli : “İkilem”. Bu hayatla iç içe sorunun kesin bir cevabı olamaz. Bu sorunun aslında iki cevabı vardır. Bazı insanlar için kendi hayatları önemlidir. Bazı insalara göre ise toplum ve diğer insanlar. “Herkes, bu dünyaya bir kere gelir o yüzden kendin için yaşamalısın” diye bir söz vardır. Ne kadar yanlış anlaşılmaya yol açan bir söz. Dünyaya bir kere geldiğimiz ve başka bir şansımızın olmadığı doğrudur. Lakin, kendimiz için yaşamak ile toplum için yaşamanın birbirinden farklı olduğunu düşünmek ne kadar mantıklıdır ? Vatan kaybetmek, bir eşyanızı kaybetmenize ya da bir futbol maçını kaybetmeye benzemez. Vatanını kaybeden bir kişi benliğini de kaybeder. Benliği kaybetmiş bir insanın da hayatını bir birey olarak sürdürmesi mümkün değildir. BARAN KIRDAR No: 21703982 Deniz Karaytuğ İmzasız Ölümler “Yeryüzüne gelmiş geçmiş gelecek tüm alçaklar için” (Ayhan 23) Bu günlerde ölüm teması çok fazla karşıma çıkıyor gibi hissediyorum. İngilizce dersinde konumuz ötenazi ve derslerde depresyon sebepli intihardan, kanser olan birinin ötenazi talebinde haklı olup olmadığına kadar detaylı tartışmalar yapıyoruz; muhtemelen kendi geçmişim yüzünden bunlar ağır geliyor bir haftadır, üstüne ailemden değil de günlerini kutlamak için aradığım eski öğretmenlerimden öğreniyorum ki geçtiğimiz günlerde komşumuz ölmüş. Kalp krizi olduğunu düşünüyorlar. Şimdiye kadar yakından aldığım –uzağa zaten çok bir şey hissedemiyorum– ölüm haberlerinden fazla etkilenmediğim için yine öyle olacak sanıyorum fakat belki de beklemediğim için, saatlerce ağlıyorum duyunca. Niye ağladığımdan da emin değilim, belki de aradığımda annemin anlatışı yüzünden: “Yolda düşmüş, bulanlar polisi aramışlar. Kimsesiz sanmışlar.”. Hatalarıyla da olsa sevilen, sayılan bir iş adamı bu bahsettiği; içim ürperiyor. O sıralarda da Ece Ayhan’ın öykülerinden oluşan, içindekilerden birinin adını verdiği İyi Bir Güneş adlı kitabını okuyorum, öykülerden biri yine ölümle ilgili; iyi mi kötü mü geldi emin olmasam da en çok beğendiğim o oluyor. Okuduktan sonra adına tekrar baktırtan bir yazı: “Yaşama Sevinci”. Öyküde yazar bir çocuk olarak konuşuyor. Kısacık yazıya o kadar çok şey sığdırmış ki başta emin olamıyorum çocuğun neyden bahsettiğinden, sonradan anlıyorum ki babası tabut yaparak hayatını kazanırken işler kesatlaşıyor; “savaştan sonra insanlar ölmek istemediği için” (25) ekmek parası kazanmanın bir yolunu bulmak zorunda kalıyorlar. Böylece aile işine yeni bir adım ekleniyor: Tabutlarını hazırladıkları insanların ölümlerini de hazırlamaya başlıyorlar. Evin yakınlarına tuzaklar kurarak insanları öldürüyorlar, etraftaki insanlar işkillenmeye başlayınca da muhit değiştiriyorlar. Annemin haberi verişi gibi, belki bu hikâyenin beni bu kadar etkileme sebebi de çocuğun aktarım şekli. İş bu, seçenekleri yok: “Anlayın bizi, yaşamak istiyoruz, üç kişiyiz.” (26). Yaptıklarında bir yanlışlık olduğunun farkında içten içe ancak hayatta öncelikler var, hayatta bir de gerçekler var; bazıları yaşar ve bazıları ölür. Çocuğun duruşu aklıma Çehov’un yıllardır çok sevdiğim bir sözünü getiriyor: “Ne kadar güzel bir gün. Kendimi mi assam çay mı demlesem?”. Bu soru bende dingin bir huzurla karışık kayıtsızlık hissi yaratıyor. Çay demlemişim, kendimi asmışım ne fark eder? İki karar arasında çok da bir mesafe olmadığını söylüyor bence Çehov; tabut yapmışım, tabuta muhtaç etmişim ne fark eder? Yine de bence yazar bunun tamamen doğru olmadığını da anlatmak istiyor. Çocuk yeni “müşterilerinin” ölümü sırasında duvara dönüp ağlayarak dua eden annesini anlayamadığını söylüyor, sonuçta annesinin ölen insanla bir alakası yok. Kendimi düşünüyorum, nasıl da yakın haberlere zar zor tepki verip yabancı ölümlere bir şey hissedemediğimi. Hep kötü hissetmişimdir bu konuda, ikiyüzlülük gibi gelmiştir ama belki de normal olan bu diyorum artık. Başa gelenler için hep “hayat” tepkisini veriyoruz sonuçta, ölüm de bir yerde hayata dâhil, hayata dair sanırım. Öykünün değindiği ve fazlasıyla hoşuma giden bir diğer düşünce ise az önce bahsettiğim yerden yola çıkıyor, annenin korkuyla betimlenmiş bir şekilde dua edişinden. En başta kutsal kitaplara gönderme yapıyor Ayhan; vitrinlerde izleyip saygı duyduğu bu güzel basılmış kitapların yazarlarının hep unutulduğunu söylüyor çocuk, annesinin o çok korktuğu manevi kişiliklerden “imzasız yazarlar” diye söz ediyor, günümüz “peygamberleri” gibi kendilerini satışa çıkarmak zorunda olmadıklarını söylüyor (25). Bana kalırsa insan varlığına inanmak istediği maneviyatta kaybolurken hayatı kaçırıyor; kafamızdaki tanrılarla o kadar meşgulüz ki etrafımızdaki kendini tanrı görüp gösterenlerin yarattığı yıkımlara dikkat etmiyoruz, maneviyatı pazarı haline getirenlerin tek olayı imzasız kitapları tertemiz basmak değil çünkü. Bacadan çıkan dumanın kokusunu alınca o kitaplara öyle bir sarılıyoruz ki burnumuzun ucundaki asıl ateşi görmüyoruz; bana öyle geliyor ki biz yüzümüzü öyküdeki anne gibi duvara dönüp korkuyla, ağlayarak, dua ederek kutsal kıyameti beklerken arkamızdaki dünyada gerçekten kıyamet kopacak ve ruhumuz duymayacak; ruhumuzu kurtarmaya çalışırken kendimizi kaybedeceğiz. Korkuyorum ki bu işin sonunda hepimiz birer imzasız ölüm olarak kalacağız, bizden de çocuğun son sözleri gibi bahsedilecek: “Özür dileriz, bağışlayın bizi, böyle olmasını istemezdik ama babam bir ay içinde bizi parasız pulsuz bırakarak, nedense öldü... Onu başka bir şey öldürdü sanıyorum.”(27). Kaynak: Çağlar, Ece Ayhan. İyi Bir Güneş. Yapı Kredi Yayınları, 2018. Hümeyra Özdoğan ZAMAN BİLİNCİ Gelecek her an geçmişin bir parçası olmakta, şimdiki vakit ise bir salise öncesiyle aynı kalmadan her an değişerek varlığını sürdürmektedir. Zaman kavramı hayatımızın bize en uzak aynı anda en yakın tek öznesidir. Kimi zaman algımızı tamamen kaplar kimi zamansa aklımızın kıyısından bile geçmeden bizi içinden geçirir. Vakit var olan her şeyi aynı anda hem içinde hem de dışında bırakabilen tek şeydir. Her insan kendi kişisel zaman algısına sahiptir. Herkes için işleyen ortak bir saat vardır fakat hiç kimsenin zamanı algılayış ve hissediş biçimi aynı değildir. Düşünce dünyalarımız aynı vakitlerde eş zamansız çalışır. Zamanın işleme hızı ve şekli kişiler için özneldir. Yaşanılanların kişilerin zihinlerinde bıraktığı izler zamanı kavrayış şekillerini etkiler. Zaman yaşanılan ana göre unutulabilir ve fark edilemeyecek kadar hızlı bir şekilde geçip gidebilir. Aynı zamanda zihinde genişleyebilir ve daralabilir (Sacks, 2017, s.32). Bizden bağımsız fakat kopamayarak işlemeye devam eder. Fakat biz zamandan kopabiliriz. Çünkü geçen zamanın her an bilincinde değilizdir. Bir kâğıdın üzerinde farklı büyüklerde ve uzaklıklarda çemberler olduğunu hayal edin. Ardından bu çemberlerin üzerinden geçen bir ok çizdiğinizi düşünün. Yaşadığımız hayat ve içinde bulunduğumuz zamanın bilinci bu şekilde tasvir edilebilir. Var olan her zerre oklar hâlinde bu çemberlerin üzerinden geçip gider. Okların çemberlerin dışına çıktığı anlarda zaman algısı kapanır. Fark etmeden geçirdiğimiz her an çemberlerin dışındadır. Bazı oklar zamanın içinde bir yerlerde kesişirken bazıları dışında kesişir. Bazıları birbirine teğet geçerken çoğu birbirinin yakınından bile geçmez. Bazen hayatın akışında zamanın geçişini tamamen unuturuz. Bazen ise zamanın kendisi hayatın akışı olur ve ne yapsak içinden çıkamayız. Odak noktamız ilerleyen saniyeler olduğunda vakit asla geçmek bilmez. Oliver Sacks’ ın Bilinç Nehri adlı kitabındaki bir denemesinde de belirttiği gibi böyle durumlarda zaman bilinci abartılı bir hâl alır ve saniye göstergesi sonsuz bir yavaşlıkta ilerliyor gibi hissettirir. Zaman kendimizi kaptırdığımızda kısa sıkılınca ise bunaltıcı derecede uzun olduğunu düşündürür. Canı sıkılan kişi aslında sadece zamanın bilincindedir (30). Bu bakımdan zaman kavramını hayatımızın arka planında çalan bir müziğe de benzetebiliriz. Bazen kendi odak noktalarımızla o kadar meşgul oluruz ki müziğin sesini duymayız bile. Sadece durup müziğe odaklandığımız anlar vardır. Şarkıyı değiştirmek veya ileri sarmak istediğimiz ya da tersine başa sarıp defalarca dinlemek istediğimiz zamanlar olur. Bazen bir süre beğenmediğimiz şarkılar çalmaya devam eder ve eğer değiştiremezsek bunun verdiği sıkıntıyla yaşamaya başlarız. Sonrasında ise bir yerde müzik herkes için kapanır. Durağan ve zamansız bir evren düşünemeyiz. Hiç sonu gelmeyecekmiş gibi işleyen bir döngü her an yaşanacak zamanları anılara dönüştürür. Şimdiki vakit geçmiş ve geleceğin oluşum noktasıdır. Zaman altı delik bir kum saati gibi tozdan anılarını hafıza boşluğuna düşürür. Bazı kum taneleri diğerlerinden daha büyüktür ve üstte kalmayı başarır. Bazılar altlarda kalıp unutulmaya yüz tutar. Biriken yaşanmışlıklar zihindeki önem seviyelerine göre hafızada yerlerini alır. İçinde bulunduğumuz zaman geçmişin izlerini ve geleceğin ihtimallerini taşır. Geçen zamanın yükleri ve gelecek zamanın endişeleri kaçınılmaz bir şekilde yaşanan vaktin içinde yerlerini alır. Bu noktada geçmişimizi değiştiremeyeceğimiz ve geleceğimizi şu an yapılandırdığımız gerçeğini fark etmek büyük önem taşır. Her şey şimdiki vakitte şekillenir bu yüzden hayattaki en önemli şey yaşadığımız andır. KAYNAKÇA Sacks, Oliver. Bilinç Nehri. İstanbul: Yapı Kredi Yayınları, 2017. UFUKCAN YAZICI 21302190 TUR-101 ALİ TURAN GÖRGÜ Toplumsal Yargıların Yıkım Süreci Yazımda bahsedeceğim dizinin ilk sezon prömiyeri 2011 yılında yapıldı ve dizi o zamandan beri hayli başarılı bir şekilde yoluna devam ediyor. Ryan Murphy tarafından yazılan ve yönetilen, dört sezondur izleyiciyle buluşan Amerikan Korku Hikayesi adlı bu dizinin konusu gerilim olmasına rağmen, izlediğiniz zaman altında binlerce sosyal mesajın yattığını anlayabilirsiniz. Seyretmeye başladığımdan beri çok yoğun bir şekilde diziyi takip ediyorum ve bütün arkadaşlarıma izlemelerini öneriyorum çünkü bu dizinin senaryosu, karakterleri, sezonların ilerleyiş biçimi ve günümüzde izlenen diziler arasında en farklı formata sahip olması beni çok derinden etkileyip kendisine hayran bırakıyor. Amerikan Korku Hikayesi’nin şimdiye kadar dört sezonu yayınlandı ve her sezonda farklı bir tema işleniyor ancak oyuncu ekibi hemen hemen aynı kalırken yeni oyuncular da diziye ekleniyor. Her oyuncu her sezon farklı bir hikayede farklı bir karaktere hayat veriyor, dizinin en etkileyici özelliklerinden birinin de bu olduğunu düşünüyorum ve yazımda şu anda da devam etmekte olan son sezon, Amerikan Korku Hikayesi: Ucube Gösterisi’nden bahsedeceğim. Dizi Amerika’nın Florida eyaletinin Jupiter şehrinde geçiyor ve senarist Ryan Murphy bizleri 1930’lu yıllara götürüyor. I. Dünya Savaşı sonrası Amerika havasınında yansıtıldığı dizide Almanya’dan göçmüş olan Elsa Mars’ın yönettiği Ucube Gösterisi’ne davet ediliyorsunuz. Bu gösteride doğuştan fiziksel mutasyona uğramış karakterler farklı alanlarda performanslar sergiliyor ve bu karakterlere Sakallı Kadın, Üç Göğüslü Hermafrodit, Istakoz Çocuk, Güçlü Adam, İki Kafalı Siyam İkizleri gibi eşi benzeri olmayan ucubeleri örnek verebiliriz. Gösterinin yönetmeni ve bu sirk kampının da sahibi olan Elsa Mars’ın hikayesini de öğreniyorsunuz, kendisi gençlik yıllarında para kazanmak amacıyla porno ve benzeri film türlerinde yer almış ve eşi benzeri olmayan güzelliği o zamanlarda ona ilgisi olan insanlara farklı arzular tattırmış, kendisi kandırılıp çok farklı bir film projesine dahil ediliyor ve ilaç verilmiş bir şekilde baygın haldeyken testereyle bacakları vücudundan ayrılıyor. Dizide bu hikayenin derinine kadar iniliyor ve Elsa’nın yaşadığı onca korkunç şeye rağmen nasıl güçlü bir şekilde “ayaklarının” üstünde durabildiğine şahit olup hayran kalıyorsunuz. Bu ucube gösterisinin bir kısmında Elsa mükemmel bir şekilde performans sergileyip, David Bowie’nin Life On Mars adlı klasiğini seslendiriyor. İzlerken Elsa’nın bu performansı sergilerken neler düşündüğünü, kendi hayatında yaşadığı deneyimlerle nasıl bağdaştırdığını mimiklerinden bile anlamak mümkün olabiliyor. Patlamaya hazır olan bir yıldız ışığına sahip olduğunu anlayabiliyorsunuz ancak insanların korkuyla yaklaştığı ya da sadece meraktan gidip seyrettiği bir ucube gösterisinde ne kadar yükselebilirsiniz ki? Dizide farklı görünüm özelliğine sahip olan bu ucubelere yapılan haksızlık ve toplumsal yargıların yıkılmaya çalıştığı mesajı veriliyor. Bu durumu kesinlikle günümüzle bağdaştırabiliyorum. Eğer günümüze bakacak olursak, tabii ki sokakta Sakallı Kadın’ı ya da Üç Göğüslü Hermafrodit’i görmeyiz ancak aynı durumu örneğin farklı cinsel tercihi olan insanlarla bağdaştırabiliriz. Yetiştirilme şekli veya yaşanan çevrenin etkisinden dolayı toplumumuzda bugün birçok insan homofobikliğin sınırlarını zorlamış durumda. Fakat, hepimizin de bildiği üzere yaşadığımız dünyada kimsenin kimseyi bu tür konularda yargılama gibi bir hakkı olamaz. Eşcinsellik bir insan tarafından hoş bulunmayabilir ancak eşcinsellerden iğrenme ya da onlara zarar verme gibi eğilimlerde bulunmak kesinlikle sosyal duyarlılık ve toplumsal değerlere aykırıdır. Toplumsal değerlerimizi belirleyen insanların bile homofobik bir tutum sergilediği ülkemizde ise durumun çok vahim olduğunu düşünüyorum. Dizide, bu sirk kampının dışındaki şehir merkezinde her hafta korkunç cinayetler yaşanıyor ve bir şekilde sirkteki ucubelerden biri bu katili tespit edip genel bir güvenlik sağlıyor. Sonrasında ise insanlar, farklı görünümlü ve gözlerinde “canavar” olarak şekillendirdikleri ama aslında insandan farksız olan “ucubelere” daha farklı bir şekilde bakmaya başlıyorlar. Gösteriyi izlemeye geliyorlar ve aslında sirkte performans yapan bu göstericilerin de onlardan hiçbir farkı olmadığını görüyorlar. Ben bu durumu tekrar bizlerin yaşadığı toplumdaki duyarsızlık ve önyargıyla ilişkilendirmek istiyorum, farklı cinsel tercihi olan bireylere yaklaşım şeklindeki önyargının kesinlikle bitirilmesi ya da insanların bu alanda eğitilmesi gerektiğini düşünüyorum. Günümüzde cinsel tercihini aşırı gizli bir şekilde yaşayan insanların sayısı korkunç bir derecede yükselmiş durumda çünkü insanlar yakınlarına ya da arkadaşlarına açıldıklarında alacakları tepkiden şüphe duyup endişeleniyorlar fakat heteroseksüellerin gayet rahat ve açık bir şekilde cinselliklerinden bahsettikleri bu toplumumuzda eşcinsellerin neden kaygılanması gerekiyor? En rahatsız edici durumun bu olduğunu düşünüyorum ve dizide de ucubelere yapılan muamelenin zamanla her ne kadar yavaş da olsa biraz olsun düzeldiğini fark ediyorsunuz. Her ne kadar toplumumuz hakkında kötümser düşündüğüm gözükse de bizim dünyamızda da önyargıların yavaş bir şekilde yıkılmaya başlama sürecinin farkındayım ve çevremde homofobik ya da bu konuda endişeleri, korkuları olan insanları bir şekilde uyarıp onlara kendi çapımda belki de bir eğitim veriyorum. Bu korkunç ve insanları intihara bile sürükleyen toplumsal yargıların bir an önce arınmasını ve sağlıklı bir toplumda hayatımı sürdürmeyi istiyorum. Amerikan Korku Hikayesi: Ucube Gösterisi sezonundan bir fragman: http://www.youtube.com/watch?v=Gw1aarm2DuU HER GÜN YENİ BİR SEN Dünyada yedi milyardan fazla insan yaşıyor. Aynı anda bambaşka yollara savrulan yedi milyar insan. Bazen yolda üstünde yazılar yazan bir kağıt parçasının kime ait olabileceğini düşünürken, bazen yanından geçtiğimiz biriyle bir gün tanışma ihtimalini düşünmek alıp götürür beni hayallere. Bu kadar çok insan ordan oraya, hayatın ona verdikleriyle kendi istedikleri arasında orta yolu bulmak için uğraşıp duruyor. Buna da yaşamak deniyor. Tanıştığımız, görüştüğümüz, sevdiğimiz birgün en nefret ettiğimiz oluyor. Yaşadığımız her şey birbirine zincir misali bağlanıp gidiyor. Başımıza gelen her olay, tanıdığımız her insan bize yeni bir özellik katıyor. Tıpkı bilgisayar oyunlarında ki elementleri topladıkça yeni bir yetenek kazanmak gibi ve her seviyenin birbirine bağlı olması gibi hayatta ilerleyip gidiyor, aynı yerde aynı zamanda yedi milyar farklı şekilde. Büyük üzüntüler, büyük kazançlara uğramadan önce ki son durak olabiliyor bazen. Büyüklerimizin, bu işte de vardır bir hayır dedikleri işte tam da bu. Queen adlı ﬁlmde de Rani düğün günü terk edildiğinde bütün hayatı bitmiş gibi hissetse de bu olay onu çok daha güzel bir hayata sürüklüyor. Kısa dönemde baktığımızda hayat iniş çıkışlarla doludur. Sadece dış etkenlerle işleyen bir hayatın bu kadar çok inişi çıkışı olması da oldukça normal bir durum zaten. Ama esas önemli olan bütün graﬁğe, bir adım geriye gidip uzun vadede baktığımızda, ilerleme kaydedip kaydetmediğimizdir. Günlük mutluluklar ve günlük üzüntüler dışında, bizi mutlu eden şeyleri beş yıl öncesinden bugüne, ne kadar değiştirebildiğimize bakmak daha doğru olacaktır. Yeni insanlar, yeni maceralar, yeni hikayeler yaratmak bize her geçen gün yeni özellikler katacak ve biz bile fark etmeden bizi bambaşka bir insana dönüştürecektir. Rani’nin tek başına gittiği balayından, onu terk eden nişanlısına onu terk ettiği için teşekkür eden, o bunu yapmasaydı şu an olduğu kişiye dönüşemeyeceğini bilen bir Rani olarak dönmesi bu duruma güzel bir örnek olacaktır. Çünkü, Rani artık eskisinden çok daha fazlasıdır. Aslında, her geçen gün hayata yeni bir pencereden bakmayı öğrenmek, her geçen gün kendi sınırlarımızı bir kez daha aşmaktır bizi ilerletecek olan şeyin tam da kendisi. Asla yapamayacağımızı düşündüğümüz şeyleri yapmak, bizi dün olduğumuz insandan farklı kılacak olan en önemli adımımızdır. Kendi adıma konuşmam gerekirse, yapamayacağımı düşündüğüm her iş, kendimi tanımadığım bir alan anlamına gelir benim için. Yapamayacağımı düşündüğüm şeyi denemediğimden kendi sınırımı asla belirleyemem, o alanda kendimi değerlendiremem. Bugüne kadar yapamam dediğim her işin altından iyi kötü bir şekilde kalktım, eminim ki bu hisse tek kapılan da ben değilim. Her başarımın ardından yeni bir ben olarak uyandım güne. Her yeni adımda kendimin farklı bir özelliğini keşfettim. Aslında hep bende varolan ama daha önce hiç ulaşamadığım. Tıpkı Rani gibi, kendimi her aştığımda artık çok daha fazlası olarak buldum kendimi. Her yeni parçamı keşfettiğimde daha özgüvenli, daha kendini bilen ve daha mutlu bir insan oluyorum. Kendimi keşfetmek için daha çok deneyime daha çok deneyim için daha çok hayata ihtiyaç duyuyorum. Kendimi tanıma isteğim, öğrenme isteğine ve öğrenme isteği yaşama sevincine dönüşüyor. Geçmişte kalmıyor, geçmişe dönmeyi de istemiyorum. Zaten ben dünkü ben değilim. Dünde bugün değil. Rani’nin geçmişi olan Vijay’e teşekkür edişi gibi ben de beni bugünkü ben yapan dünüme müteşekkirim. Kaynakça: Bahl, Vikas. Queen. 2013. dereHAYATIMIZI YÖNLENDİREN DUYGU: KORKU!tKorku, sözlük anlamı “Bir tehlike veya tehlike düşüncesi karşısında duyulan kaygı, üzüntü” olarak geçsesde birçoğumuz için bir cümleden fazlasını ifade ediyor. “Ben hep korkudan korktum. Korkudan çokkorktum. Roman yazdığım zaman içimde bir korku olsun istemezdim. O yüzden bu kitapta korikuyuganlattım." der Yaşar Kemal “Tek Kanatlı Bir Kuş" için.* Korkudan korkmak nedir? Hatta “korku” nedir kidaha da ötesinde korkudan korkulur. Bazen gerçek olmayan bir şeydir korku. Bizim kendi dünyamızdaeoluşturup, başkalarını da inandırdığımız hale gelebilir hatta. Neden ve neyden korktuğumuzu bilmedenkorkarız.rnTıpkı kitaptaki gibi hayatımız da bir tren yolculuğuyla başlar. Yanımıza taşıyabileceğimiz kadar yük alırız.Sürekli gitmek zorunda olduğumuz, yetişmeye çalıştığımız ve ulaşmaya çalıştığımız yerler vardır. ÜstelikUbunları yaparken korkularımızı da beraberinde götürürüz. O hep bizimledir. Her durakta yeni bir korku alır, eskisini bırakırız. Bazıları asla bitmez. Onları atamayız, istemeyiz ama onlar bizi bırakmaz. Bazısı bizegüç verir, hızlandırır. Bir sonraki durağa daha çabuk varmamızı sağlar. Bazıları ise tam tersi bizi yavaşlat0ır, ağırlaştırır, yük olur. Ama durağa ulaştığımızda ilk onu atarız. Kimi korkuları ise başkaları yükler bize,emanet eder. Onları ne sahiplenebiliriz, ne de terk edebiliriz. Aslınd.a bize en ağır geleni de onlardır.Çünkü onları kabullenemeyiz. Bizden korkularımızı almasını isted5iklerimiz, bize daha fazlasını yüklemişlerdir. Bütün yolculuğumuzu her durak öncesinde yükümüzü hafifletmeyi bekleyerek geçiririz. Biryenisinin, hatta bazen daha ağır olanını alacağımızı düşünmeyiz. Bize güç veren, durağa ulaşmamızı sarğlayan da budur zaten. Yoksa bütün korkularımız ve yüklerimiz altında ezilir, durağa ulaşamadan yolculueğumuza son vermiş oluruz. Bazen her durağı son durak sanırız. Yol geçtikçe ve bitmedikçe umudumuzazalır, gücümüz tükenir, ama biraz dinlenir tekrar yotlumuza devam ederiz. Çünkü hep son olduğunu düşünürüz ve yakında biteceği düşüncesi bize güç verrir.eToplumun yüklediği korku bize en ağır gelen ve bizi en çok baskı altına alan duygudur. “Kendimiz” olmayı, “biz” olmayı unutturur bize. “Onlar” a dönvüşür. “Onlar” ın istediği şekilde, “onlar” gibi yaşamaya başlarız. “Onlar” tarafından yargılanmak, eleştirilmek istemeyiz ya da “onlar” a rezil olmak istemeyiz.nBunları yaparken “kendimiz” i düşünmeyiz. Bize yükledikleri korkuyla, onların istediğini yaparız. Çünkükorkumuz bizi ele geçirmiştir ve artık isteklerimizi göz ardı edebilecek durumdayızdır.oPeki her şey geçip gittiğinde, tüm durakları geçip yolun sonuna geldiğimizde ne olur? Dönüp bakarızCönce arkamıza, ne kadar yol aldığımızı görmek isteriz çünkü. Yanımızda ne getirmişizdir ve elimizde nekalmıştır? Korkularımız bize ne kazandırmıştır? “Onlar” nerededir? “Biz” kimizdir? Bu sorulara cevapararız telaşla. Maalesef elde ettiğimiz sonuç hep aynıdır, pişmanlık. Neden korktuğumuzu anlayamayız,Fneden başkalarının bize yüklediklerini almışızdır, neden sadece geçip gitmemişizdir? Bütün bunlar bizi pişmanlığa sürükler. Pişmanlık