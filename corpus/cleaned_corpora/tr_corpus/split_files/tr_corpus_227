40 yıl, Osmanlı Rönesansı olarak kabul edilebilecek olan Lale Devri'nin yol açtığı olumlu gelişmeleri geciktirecektir. 1900'lerle birlikte, yeniden ipin ucundan yakalama faaliyetlerine girişilecekse de, Osmanlı devleti işte bu yarım yüzyıllık gecikmeyi bir türlü karşılayamayacak ve buna 19. yüzyılın dönemsel gerilemeleri de eklenince, 20. yüzyıla zayıf, geri ve parçalanmakta olan bir devlet olarak girecektir. 4. Mustafa (1757-1773) tahta geçtiği zaman, ülkenin yönetimini Köprülülerle karşılaştırılabilecek yetenekte bir sadrazam elinde tutuyordu Ragıp Paşa. Kendisi, geleneksel yapılarla Batılılaşma arasında bir uyum kurmaya çalışmaktaydı. Ragıp Paşa, dış politikasında da aynı uyum ve dengeyi aramıştır. Yüz yıldan beri Osmanlı devleti aleyhine topraklarını genişletmekte olan Avusturya ve Rusya'ya karşı dayanabileceği bir devlet olarak, şimdi giderek güçlenmekte olan Prusya ile bir antlaşma imzalamış ve bunu bir savunma ittifakına dönüştürebilmenin yollarını aramıştır. Rusya ve Avusturya'ya karşı karşıt-ağırlık olmak üzere Prusya'nın seçilmesinin nedeni, bu devletin hiçbir Osmanlı toprağı ya da çıkarı ile ilgisinin olmamasıdır. Bu çabalar, Osmanlı devletinin zayıflamasının ve Avrupa diplomasisi içine girerek müttefik aramasının başlangıcı sayılabilir. 19. yüzyıl boyunca izlenecek, Avrupa'nın büyük devletlerini birbirlerine karşı kullanarak bağımsızlığını sürdürme politikasının da başlangıcını oluşturur. Mustafa bir barış adamı değildi. Avrupa'da Osmanlı devletinin daha savaşkan ve militan bir tutum alması gerektiğini düşünüyordu. Tam bu sırada Rusya'da da aynen kendisi gibi savaşkan bir yönetici iktidara gelmişti Çariçe Büyük Catherina. Catherina, tıpkı ataları gibi, Bizans'ın mirasçısı olarak, çift başlı ve Bizans kökenli çarlık bayrağını Boğaz'ın kıyılarına dikmeyi, dış politikasının en önemli amacı haline getirmişti. Tıpkı Prut Savaşı öncesinde olduğu gibi, başka bir Avrupa devleti yüzünden Osmanlılar yeniden Rusya ile savaşa girişeceklerdir. İki monark da birbirlerine karşı savaşçı düşüncelerini sürdürürken, Polonya Kralı öldü ve bu durum Polonya'nın bir kez daha parçalanması sorununu gündeme getirdi. Rus ve Prusya kuvvetleri, Avusturya'nın da göz yummasıyla, Polonya'yı işgal ederek, Çariçe'nin bir kuklasını kral yaptılar. III. Mustafa bu duruma büyük bir tepki gösterdi. Üstelik, kaçan Polonyalıları kovalamak bahanesiyle, Rus kuvvetleri Besarabya'ya girmişler ve burada bir kaleye sığınan Polonyalıları ve Türkleri öldürmüşlerdi. Savaş yanlısı olmayan Ragıp Paşa görevden alınarak, Rusya'ya bir ültimatom gönderildi. Burada, Rusya'nın kuvvetlerini Polonya'dan çekmesi isteniyordu. Ültimatom reddedilince Rusya'ya savaş ilan edildi. 1769 yılında askerlikten hiç anlamayan Sadrazamın komutasındaki Osmanlı ordusu Tuna'yı aştı ve Boğdan'a girdiyse de, büyük ölçüde savaş malzemesinin yetersizliği yüzünden, başarılı olunamadı. Rus kuvvetleri Eflak ve Boğdan'a girdiler. Yılın sonuna doğru, Bizans topraklarını eline geçirmekle desteklenen hayallerin gücü, Çariçe'yi Yunanistan'ı Türklerden kurtarmak gibi bir projeye itti. Bunda kendisine, o zaman daha Osmanlı devletinin toprak bütünlüğünü koruma politikasına başlamamış bulunan ve Fransa'ya karşı her türlü devletle birlik olabilen İngiltere de yardım etti. 1770'te Rus donanması Akdeniz'den Mora'ya saldırdıysa da hiçbir başarı elde edemedi. Ancak, Rus donanması da üzerine gönderilen Osmanlı donanmasını yendi. Böylece, Rusya ve onu destekleyen İngiltere'nin 18. yüzyılda Yunanistan'ı kurtarma girişimleri başarısız oldu. Aynı politikayı 19. yüzyılın ilk yarısında da izleyecek ve bu kez başarılı olacaklardır. Bu arada, Kafkas ve Avrupa cephelerinde işler Osmanlılar için iyi gitmiyordu. Ruslar Eflak ve Boğdan'ı ellerine geçirmişlerdi ve Osmanlı ordusu Tuna'nın güneyine çekilmişti. Rusya'nın bu denli güçlenmesi işlerine gelmediğinden Prusya ile Rusya arabuluculuk önerisinde bulundular. 1771'de ateşkes sağlanıp Bükreş'te barış şartları görüşülmeye başlandıysa da, Osmanlılar Kırım'ın elden çıkmasına göz yummadığı için savaş yeniden başladı. 1773'te Silistre Kalesi iyi bir savunma yaparak Rus ordusunu bozdu ve Varna'ya doğru ilerleyen bir Rus birliği de püskürtüldü. Bu başarılardan yüreklenilerek 1774'te Şumla'da karşı saldırıya geçildiyse de, Osmanlı ordusu bozguna uğradı ve Küçük Kaynarca'da barış antlaşması yapıldı. Antlaşmanın imzası Ruslar tarafından dört gün geciktirilerek Prut yenilgisinin yıldönümüne getirildi. Ruslar, yenilginin anısını silmek istiyorlardı. Küçük Kaynarca Barış Antlaşması, Osmanlı devletini dışardan topraksal açıdan dağıtma amacına yönelik sayılamaz. Ama, yeni ve belki de daha ciddi bir politikanın da başlangıç noktasını oluşturur Osmanlı devletini içerden, çeşitli ulusları bağımsızlık için kışkırtarak ve onlara yardım ederek dağıtma, ilerde görüleceği gibi, 19. yüzyıl Osmanlı tarihi, kimi başarılı, kimi başarısız, hep bu politikanın uygulanmasının öyküleriyle doludur. Bu politikanın izlenmesini kolaylaştıracak bir adım olarak, Küçük Kaynarca ile, Rusya'nın İstanbul'da sürekli bir büyükelçi bulundurması resmen kabul edildi. Ayrıca, Kırım'ın bağımsızlığı Osmanlı devletince kabul edildi. Rusya, 1783'te bu bağımsızlığa son vererek Kırım'ı ilhak edecektir. Bundan sonra, Rusya'nın Osmanlı devletine karşı genişlemesi sürecek ve 19. yüzyıl tarihinin ana teması haline gelecektir. Bir başka Osmanlı-Rus Savaşı'nın sonunda imzalanan 1791 tarihli Yaş Barış Antlaşması ile, Dinyeper ve Buğ akarsuları arasındaki toprakları da eline geçirecek ve böylece Karadeniz'de güç dengesi Osmanlı devleti aleyhine bozulacaktır. Tüm 18. yüzyıl boyunca, İngiltere'nin dış politikası, asıl rakibi Fransa'ya karşıt-ağırlık olmak üzere, Rusya'ya meylediyor ve bu devletin Osmanlı devleti aleyhine genişlemesine göz yumuyordu. Üstelik, Rusya ile ticaret hacmi de çok genişti. Ama, Fransız Devrimi ile birlikte Avrupa'da İngiltere'nin çok duyarlı olduğu güç dengesi değişmiş ve Rus tehdidi açık bir biçimde ortaya çıkmıştı. Böylece, İngiltere nin Rus yanlısı politikasının temeli değişmiş oldu. Bunun sonuçlarını Viyana Kongresi sırasında İngiltere'nin izlediği dış politikada görmüş bulunuyoruz. Ancak, daha önce, İngiltere, Osmanlı devletinin toprak bütünlüğünü korumak amacıyla, 1790'da Prusya ve Hollanda ile bir ittifak da yapmış bulunuyordu. İngiltere'nin bu Osmanlı devletinin bağımsızlık ve toprak bütünlüğünü koruma politikası ana hatlarında bir değişiklik olmaksızın, 1878 yılına kadar sürecektir. V Endüstri Devrimi ve Sonuçları Globalleşme Dönemi 25 Liberalizm ve milliyetçilik akımlarıyla bunların Avrupa açısından doğurduğu sonuçlar, bundan önceki bölümün konularıydı. Ancak, ne kadar güçlü olurlarsa olsunlar, bu hareketler Avrupa ve Amerika dışındaki dünyada büyük bir etki yaratmamışlardır. İşte, şimdi incelenecek olan endüstri devrimi, liberalizm ve milliyetçilikle birleşerek, Avrupa'yı o kadar değiştirecek ve büyük ölçüde endüstrileşmenin ürünü sayılabilecek emperyalizm kanalıyla tüm yeryüzüne yayılacaktır ki, bu büyük patlama dan etkilenmeyecek toprak parçası kalmayacaktır demek yanlış olmaz. 19. yüzyılın bu patlayıcı ve değişiklik getiren güçleri, dünyayı tek bir faaliyet alanı haline getirecek ve Avrupa'nın dünya üstünlüğünü kesin bir biçimde sağlayarak, globalleşme sürecini tamamlayacaktır. Yüzyılın tam anlamıyla bir Avrupa yüzyılı olduğu, bu kitabın sistematiği verilirken belirtilmişti. Bu öyle bir yüzyıldır ki, tüm dünya ekonomi ve politikasına Avrupa devletleri egemendir. 1800'lerden önce, Avrupa dünya üstünlüğünü sağlamıştı, ama bu üstünlük Avrupa'nın her alanda dünya egemenliği biçiminde değildi. Dünya, ilk sömürgecilik faaliyetlerine ve kurulan sömürge imparatorluklarına rağmen, Avrupa'nın her köşede etkili olduğu, doğrudan ya da dolaylı bir biçimde yönettiği tek bir birim haline gelmemişti. İşte, 19. yüzyıl bu egemenliğin kurulduğu dönemdir ve bunu sağlayan da endüstrileşme ve onun yol açtığı emperyalizmdir. Tüm bu gelişmeler nasıl gerçekleşti. Bu bölümde cevap verilmeye çalışılacak olan temel soru budur. Doğa bilimlerindeki gelişme ve önemli buluşların tarihinin 19. yüzyıldan çok öncelere gittiği doğrudur. Ancak, 19. yüzyılla birlikte, bu buluşların üretime uygulanması gerçekleşmiş ve bunun sonucu olarak artan üretim Avrupa devletlerinin ekonomik refahını çok yükseltmiştir. Ekonomik refah ise, başka şeylerin yanında, silah endüstrisinde de büyük gelişmelere yol açarak, Avrupa'nın tüm dünya halkları üzerinde egemenliğini kurmasını kolaylaştırmıştır. Daha önce de belirtildiği gibi, 18. yüzyılın sonlarına kadar ekonomik yaşam, büyük ölçüde, tarıma, küçük el sanatlarına ve ticarete dayanıyordu. Asıl üretim kaynağı olan toprak soyluların ve Kilise'nin elinde olduğu için siyasal güç de temelde toprak aristokrasisinin elindeydi. Bu durumu yalnız liberalizm ve milliyetçilik gibi akımlar yıkmış değildir. Bunlardan daha temel olan, ekonomik yapının değişmiş olmasıdır. Kısaca, yeni buluşların üretime uygulanması ve bunların en önemlisi olan buhar gücüyle çalışan makine, makineleşmiş endüstriyi doğurmuş ve bu da Avrupa'da sermaye birikimini artırmıştır. İşte, buna endüstri devrimi deniyor. Aslında endüstrileşme iki aşamalı olarak gerçekleşmiş bir olgudur ya da iki ayrı endüstri devriminden söz edilebilir. Bazı kaynaklar ilk aşamaya endüstri devrimi, İkincisine bilimsel devrim adını vermektedirler. Başkaları 18. yüzyıldan 19. yüzyılın ortalarına kadar olan endüstriyel gelişmeyi makine devrimi , 19. yüzyılın ikinci yarısında başlayanı ise teknolojik devrim olarak görme eğilimindedirler. Kaynakların bir bölümü de, ilk aşamaya damgasını vuran demir ve kömür ile ikinci aşamada ağırlık kazanan çeliği vurgulayarak, endüstrileşme sürecini açıklamaya çalışmaktadırlar. Ancak, bu olguya nasıl bakılırsa bakılsın, önemli olan iki aşamanın etkilerinin birbirinden farklı olmasıdır. 1. Endüstri Devriminin İlk Aşaması (1870'lere Kadar) 18. yüzyılda başlayıp 19. yüzyılın ortalarına kadar süren bu endüstrileşme sürecine, demir ve kömürün asıl enerji kaynağı ve hammaddeyi oluşturduğu makineleşme çağı denebilir. Temel ve ayırıcı özelliği, makine kullanımının yaygınlaşması sonucu, büyük fabrikaların ortaya çıkmasıdır. Böylece, Avrupa'da temelde tarım işçilerinin toplumundan, fabrikalarda eşya üreten nüfusa doğru düzenli bir değişim olmuştur. Daha önceki dönemlerin ayırıcı niteliği nasıl avcı ve toplayıcı kabileler ile büyük toprak parçaları ise, endüstri çağının çarpıcı kurumu fabrikalar olmuştur. Fabrikaların ayırıcı ve önemli özellikleri şunlardır (i) Üretim süreci tek bir işletmede odaklaşmış bulunmaktadır. (ii) Fabrika ne kadar geniş bir alana yayılırsa, girişim o kadar ekonomik ve makineler de o kadar büyük olur. (iii) Fabrikalardaki makinelerin hepsi belirli bir işte uzmanlaşmıştır ve insan-dışı güçler tarafından çalışır. (iv) İşçiler yönlendirilir ve çalışmaları, belirli bir ücret ve çalışma saatleri çerçevesinde, gelişmiş bir yönetici kadro tarafından denetlenir. (v) Üretim, gelişmiş bir pazara yöneliktir. Bu temel özellikleriyle çalışan fabrikaların temel enerji kaynağı kömürdür. Gerçekten, endüstri devriminin ilk aşamasında, Avrupa ve Kuzey Amerika'nın her yerinde kömür, ekonominin her alanında asıl güç kaynağıdır ve bugün bile birçok ülkede bu temel özelliğini sürdürmektedir. 1970'lerde dünyada kömür üretimi yılda 2 milyar tonun üzerindedir ve dünya enerji üretiminin üçte birini oluşturmaktadır. Zengin kömür kaynaklarının bulunması, İngiltere'ye öteki devletler üzerinde ekonomik üstünlük kazandırmış ve belki başka alanlarda da gelişmesinin temeli olmuştur. 19. yüzyılın ortalarına gelindiğinde, İngiltere yılda yarım milyon tonluk kömür üretimiyle, tüm dünya devletlerinin ürettiğinin beş katına sahip bulunuyordu. Endüstriyel gelişmenin bu ilk aşamasında kömürün önemi, bu cevhere sahip olmayan ya da sahip olup şu ya da bu nedenle kullanamayan ülkelerin tarihininden de anlaşılabilir. Bu ülkelerde, büyük bedel karşılığında kömür dışalımı, başka nedenlerle birlikte, makineleşmeyi geciktirmiştir. Endüstri devriminin ilk aşamasında, buhar, kömür ve demirin bileşimi, önemli siyasal, ekonomik ve toplumsal sonuçlarıyla birlikte, demiryolu çağını açtı. Kömür yalnız demiryolunda hareket eden araçlara güç sağlamakla kalmamış, aynı zamanda demiryolları da kömürü eskiden götürülemeyen yerlere taşımıştır. Böylece, Avrupa'da kömürle çalışan makineleri barındıran fabrikalar hem büyümüş hem de ülkelerin en uzak köşelerine kadar yayılmıştır. 1850'de İngiltere 26.000 km. uzunluğunda demiryoluna sahip olmuştu. Almanya ise, demiryolunun önemini kavramakta Fransa'dan ileriydi. 1848'de Almanya'da 4.000 km. uzunluğunda demiryolu vardı. Prusya Genelkurmay Başkanı von Moltke, Prusya militarizmine uygun bir biçimde, demiryollarını askeri birliklerin cepheye taşınması amacıyla düzenlemişti. Demiryolları, eskiden hem ticareti hem de savaşı kısıtlamış olan kötü karayollarının yerini almaya, ticareti canlandırıp savaşı hızlandırmaya başladı. ABD'nde 1869 yılında kıtanın iki yakası demiryolu ile birbirine bağlandı. 2. Endüstri Devriminin İkinci Aşaması (1870'lerden Sonra) 1870'lerle birlikte endüstri devrimi nitelik değiştirdi. Artık bilimsel buluşlar ve bunların üretime uygulanması, pratik zekâlı tek tek bireylerin birbirinden ayrı çalışmalarına bağlı olmaktan kurtulmuş, devletin tüm olanaklarıyla desteklediği, gerektiğinde örgütlediği büyük ve zengin kuruluşların eline geçmiştir. Böylece, doğal kaynaklar ve bilim, el-ele vererek, yeni ve kitle halinde mal üretimine yönelmiştir. Endüstrileşme sürecinin bu ikinci aşaması, birincisine göre, toplumsal etkilerinden daha şiddetli, sonuçlarında daha şaşırtıcı ve halkın yaşamını değiştirmede daha etkilidir. Endüstrileşmenin bu ikinci aşamasında temel hammadde ve enerji kaynaklarında da değişiklik ortaya çıktı. Kömür ve demirin yanında, çelik, elektrik, petrol ve kimyasal maddeler de üretim sürecine sokulunca, endüstrileşme bugün çevremizde gördüğümüz biçimini almış oldu. Yine bugün çevremizde gördüğümüz ve belki de kanıksadığımız nesnelerin çoğu yüz yıllık bir geçmişe sahiptir. İçten yanmalı motor, telefon, mikrofon, gramafon, telsiz, lamba, araba lastiği, bisiklet, daktilo, ucuz gazete kâğıdı gibi yenilikler, endüstri devriminin ikinci yarısının ürünüdür. 1870 sonrası döneminin her alandaki değişikliklerini ve yeni doğan modern dünyanın önemini ne kadar vurgulasak yeridir. Diyelim, 17. yüzyıldan Napolyon dönemine getirilen bir kişi, bu yeni dünyasında pek şaşırmadan yaşayabilir. Örneğin, Napolyon ordularının bir günde aldığı mesafe, İskender'in ordularınınkinden çok daha fazla değildir. Ama, bu elli yılda, endüstri devrimi dünyayı, belki de bin yılın yapamayacağı kadar değiştirmiştir. Demir, endüstri devriminin birinci aşamasında büyük ama başat olmayan bir rol oynamıştı. İkinci aşamasında çelik tam anlamıyla her alana egemendir. En önemli yararı ise demiryollarında görülür. demiryolu eklemiş, İngiltere 1860-1913 arasında demiryolu uzunluğunu iki katına, Fransa dört, Almanya altı katına çıkarmıştır. Demiryolu, Rus hükümetinin mutlak otoritesini doğuda Pasifik ve güneyde Asya'nın içlerine kadar genişletmiş ve böylece totaliter bir Uranlığın temelini atmıştır. Öteki ülkelerde ulusal benliği ve birliği güçlendirmiştir. İlerde incelenecek olan 1904 Rus-Japon savaşı, Japonya tarafından demiryolu hesaba katılarak çıkarılmıştır. Japonya, Baykal gölü civarında eksik kalan bir bölümün tamamlanıp Rus takviye birliklerinin Pasifik kıyılarına getirilmesi gerçekleşmeden Rusya'ya saldırmıştır. Demiryolları, 1. Dünya Savaşı'nda savaşan devletlere temel lojistik desteği sağladı. Almanya'da savaş planları, titiz bir zamanlama ile, trenlere bindirilecek birliklerin ne zaman nerede olacağı üzerinde hazırlandı. 19. yüzyıl Rus edebiyatında trenin ne kadar önemli bir yer tuttuğunu düşünün. Anna Karenina, sevgilisi Vronsky'yi 1877-1878 Osmanlı-Rus Savaşı'na götürecek trenin altına atlayarak intihar etmedi mi. Kitabın yazarı Tolstoy tren istasyonunda ölmedi mi. 1917 Rus Devrimi'nde Bolşevikler, demiryollarını sıkı bir biçimde denetlemeleriyle ayakta durdular. Kısaca, demiryolu 1870 sonrasında yaşamın her alanını etkilediği gibi, siyasal ve ekonomik bakımdan güçlü merkezi devletlerin de kurulmasını sağladı. Endüstri Devrimi'ni odasında ölümsüzleştirmek isteyen kişi, duvarına bir lokomotif resmi asarsa, amacına en iyi, sade ve kesin bir biçimde varmış olur. 3. Sağlık, Beslenme, Çevre ve Nüfus Tıp bilimiyle ilgili buluşların tarihi çok eskidir. 2000'de Mısır'da beyin ameliyatı yapıldığını gösteren bulgular vardır. Anatomi bilgisi, Leonardo da Vinci ile büyük aşamalar kat etmiştir. Ancak, tıpla ilgili yenilikler, dinden ve gelenekten doğan insan vücuduna ait önyargılar, 19. yüzyıl ortalarında ortadan kalkana kadar insan vücudunda uygulanamadı. Örneğin Rönesans döneminin, Leonardo Usta'yı, üzerinde incelemeler yapmak amacıyla, kadavra bulmak için mezar soygunculuğu yapmaya zorlayan dogmalarını düşünün. Ancak, 19. yüzyılın genel laikleşme havası ve verimli araştırma hevesi içinde birçok buluş uygulanmaya başlandı. Kloroform yaygın bir biçimde kullanıldı ve antiseptik anlayışı yerleşti. Pasteur ve Koch ile bakteriyoloji çağı açıldı. Gözle görülmeyen mikroskobik canlıların varlığının bilinmesi, ameliyat araçlarının sterilizasyonunun yaşamsal önemini vurguladı. Bu yenilikler, cerrahi alanında görülmemiş gelimelere yol açıp, vücut-içi ameliyattaki başarı şansını büyük ölçüde yükseltti. İlk antibiyotik olan Salvarsan'ın üretimi 1880'lere rastlar. Böylece, salgın ve ağrı kesici olarak yaygın biçimde kullanılan Aspirin bile 100. yaş yıldönümünü henüz kutlamıştır. 1899'da bulunmuştur. Bu gelişmelerin tümünün toplumsal ve ekonomik açıdan önemli sonucu, insan yaşamının uzayıp çocuk ölüm oranının azalması ile, görülmemiş nüfus artışıdır. Nüfusun hızla artması, 19. yüzyılın ikinci yarısında Avrupa devletlerini büyük bir sorunla karşı karşıya bıraktı Artan Avrupa nüfusuna gıda. Eğer, gelişen kimya bilimi tarımda bir devrim yaratmamış olsaydı, Avrupa ülkeleri herhalde çok güç bir durumda kalır ve zenginlikleri bugünkü göz kamaştırıcı düzeye yükselemezdi. Yapay gübre, belirli bir toprak parçasından daha çok ürün alınmasını sağlarken, pastörizasyon yöntemlerinin gelişmesi, yiyecek saklamayı kolaylaştırdı. Demiryollarının gelişmesi, büyük buharlı gemilerin yapılması, elektrik kullanılarak uygulanan yeni soğutma teknikleri, Alp'lerin tünellerle delinerek Avrupaiçi mesafelerin kısaltılması ve Süveyş Kanalı'nın açılması, hep 19. yüzyılın ikinci yarısında gerçekleştirilerek, Avrupa'ya gıdanın ucuz, çok miktarda ve çabuk gelmesi sağlandı. Endüstrileşmiş Avrupa'nın büyük ihtiyaç duyduğu gıda sorunu, artan nüfusunu besleyecek ölçüde çözülmüş oldu. Arjantin eti, Avustralya buğdayı ve Brezilya kahvesi, Avrupa kentlerinin pazarlarında her gün görülen mallar haline geldi. 1900'lere gelindiğinde, yeryüzü global bir nitelik almaya tam anlamıyla başlamış sayılabilir. 4. Kitle Toplumunun Ortaya Çıkışı Buraya kadar özetlenmeye çalışılan bilimsel, teknolojik ve endüstriyel değişiklikler, çağdaş tarihin de başlangıç noktasıdır. Yeni endüstriyel teknikler, büyük çaplı girişimleri ve kentsel yerleşme biçimlerini ortaya çıkardı. Örneğin, yeni çelik endüstrisi, 10'a kadar işçi çalıştıran bireysel girişimleri öldürdü. Fazla üretimin sonucu olan depresyon (1873-1895) sonucunda, yeni makineler alacak mali gücü olmayan ve endüstri devriminin birinci aşamasının ürünü olan küçük aile işletmeleri, dayanamayıp teker teker yok oldular. Dolayısıyla, geniş çaplı girişimler, tröst ve karteller ekonomik sisteme egemen hale geldiler. 20. yüzyıla girilirken, ne kadar acımasız olursa olsun, artık endüstrileşme sürecinin durdurulamayacağı anlaşıldı ve her türlü toplumsal, ekonomik ve çevresel sonuçlarıyla -bazen de kötü- olduğu gibi kabul edildi. Endüstri devriminin doğrudan sonucu olarak, işçilerin fabrikalarda toplanması ve fabrikaların da kentsel alanlara yığılmasıyla, giderek, kentsel alanlar kırsal yerleşme alanlarını yutmaya başladı. Bu gelişme, tıp bilimindeki yeniliklerle ortaya çıkan nüfus artışı ve bu nüfusu doyurmak için gıda maddesi bulma yönündeki çabalarla birleştiğinde, 20. yüzyılın değişmez özelliği olan kitle toplumu tarihteki yerini aldı. 1871'de nüfusu 100.000'den çok olan kent, Almanya'da 8 taneydi. Bu sayı 1900'de 33'e, 1910'da 48'e yükseldi. Rusya'da bu nitelikte kentlerin sayısı 1871'de 6 iken, 1900'de 17 oldu. Yeryüzünde nüfusu 1 milyonu aşan kent yalnızca Paris ve Londra idi. 1900 yılında bunlara Berlin, Viyana, St. Petersburg, New York, Chicago, Philadelphia, Tokyo, Kalküta ve Osaka katıldı. Kısaca, büyük metropollerin sayısı hızla arttı. Emperyalizmle bu endüstrileşme süreci yeryüzünün her noktasını etkiledi ve dünya tek bir birim, tek bir faaliyet alanı haline geldi. 1789-1870 döneminin süreklilik ve değişiklik güçlerinin çatışması (Kilise, monarşi ve soylulara karşı geniş anlamda demokrasi ve endüstri devrimleri) önce Avrupa ve sonra tüm yeryüzünde köklü bir dönüşüme (transformation) yol açmıştır. O kadar ki, bu dönüşümün yarattığı sorunların tümü hâlâ çözülebilmiş ve insanoğlu bunun etkilerinden kurtulabilmiş değildir. Bu büyük dönüşümün öğeleri şöyle sıralanabilir Devletin liberal, sermayenin kapitalist ve emeğin sendikal temelde yeni örgütlenme biçimleri ve bunların sonuçları birey ve reform yönünde ulusal devlet üzerinde artan toplumsal baskılar, yeni sağlık koşullarının ortaya çıkardığı fazla nüfus temel bilgileri yayan, okuma yazmayı yaygınlaştırıp halkı dünyada olup bitenden haberdar kılan yeni eğitim, basın ve genel olarak iletişim araçlarındaki görülmemiş gelişme yeni kentler ve fabrikalarla ortaya çıkan ekonomik değişim ve bunalımlar güçlenen Avrupa devletleri arasındaki siyasal ve ekonomik çatışmalar 20. yüzyılın ikinci yarısında Asya ve Afrika ülkelerinde görülen uyanma. Bunlar bilinirse ve aralarındaki etki-tepki ilişkisi anlaşılırsa, 1870 sonrası döneminin ve bugünün önemli uluslararası olaylarının anlatımı ancak o zaman yapılabilir ve anlamlı olur. Gerçekte, 1870'lerle başlayan zaman dilimine kitle dönemi denebilir. Bu dönemin kilit ve her zaman kullanılan sözcükleri ise kitle ya da genel dir. Kitle üretimi, kitle göçü, kitle savaşı gibi. Genel mutluluğa kavuşma yolunda her şey genel oldu. Genel oy, genel eğitim, genel seferberlik, genel savaş ya da kitle savaşı. İşte, çağdaş sistemin temelleri, böylece 1870 sonrasında atılmaya başlandı. Ancak, bu kitle dönemi içinde insanoğlu iki dünya savaşını yirmi yıl gibi kısa bir ara ile yaşadı. Bu iki kitle savaşma, bu iki genel savaşa nasıl gidildi. Avrupa'nın artan refahı bunları nasıl engelleyemedi. Bugünkü uluslararası sistem nasıl kuruldu. Kitabın bundan sonraki bölümünde bu önemli soruların yanıtları aranmaya çalışılacaktır. Şimdiye kadar incelenen ve 19. yüzyılın değişiklik güçleri olan liberalizm, milliyetçilik ve endüstrileşmenin sonuçları Avrupa çapında ulusal birliklerin kurulması, dünya çapında ise emperyalizmdir. Temeli 19. yüzyılın ortalarına gelindiğinde, Batı ve Orta Avrupa'da ulusal birliğini kuramamış ve merkezi bir hükümet biçimine sahip olmayan iki ülke kalmıştı Almanya ve İtalya. Her iki ülke de, daha önce görüldüğü gibi, AvusturyaMacaristan imparatorluğu ile Fransa'nın etki ve denetimi altındaydı. Alman ve İtalyan ulusal birliklerinin kuruluşu, iki devlet (Prusya ve Piyemonte) ve iki devlet adamının (Otto von Bismarck ve Kont Camillo Cavour) eseri gibi görünürse de, birliklerin kuruluşunu yalnız askeri ve diplomatik olaylar olarak görmek, bu başarıların tarihi önemini gölgeler. Bu olaylar, aynı zamanda, Batı ve Orta Avrupa'da daha önce incelenen ekonomik ve toplumsal yaşamın değişen yapısının sonucudur. 19. yüzyılın ortalarına gelinceye kadar Orta Avrupa'da toprak ve doğal kaynaklar, küçük toprak sahipliği biçiminde doğrudan doğruya halka ait olmadığı gibi, toprağı halka işletip kirayı toplumsal amaçlarla kullanan bir monarka da ait değildi. Bölgenin siyasal bölünmüşlüğünün bunda payı büyüktü. Toprağın en verimli ve büyük bir bölümü, ufak bir feodalitenin elindeydi. Bu durumun bir sonucu olarak, 19. yüzyılda endüstri devrimiyle birlikte, mali güç belirli odaklarda toplanmaya başlamıştı. Bu mali gücü elinde bulunduranlar ise, teknolojik buluşları, küçük üreticinin yararı için değil, kendi çıkarları için kullanmaktaydı. Böylece biriken zenginlik, Orta Avrupa'da da merkezileşmiş endüstriyi doğurdu. Merkezileşmiş endüstriyse, merkezileşmiş mali gücün zenginliğini daha da artırdı. Sonunda, merkezileşmiş üretim ve dağıtım yönünde bir gelişme başlayıp, girişimci bir burjuva sınıfı doğdu. Bir tarihçi şunları yazıyor Burjuvazi, ticarete daha çok hareket özgürlüğü verecek olan birleşmiş bir ulusal devletin kuruluşu için mücadele eder. Mutlak monarşiyi -bu mutlakıyet bütünleşme yanlısı olmayan feodaliteye karşı mücadele ettiği sürece- tutar. Ancak, burjuvazinin gelişmesine engel olursa, ona karşı çıkar ve meşrutiyetle yönetilen bir monarşi ya da cumhuriyet kurar. Gerçekten, Avrupa'da özellikle Fransız Devrimi'ni izleyen Napolyon Savaşlarının ortaya çıkardığı siyasal istikrarsızlık (monarkların ve siyasal sınırların sürekli değişmesi dolayısıyla) ve çok sayıda siyasal birimlerin ticareti engellemesi (aralarındaki gümrük duvarları dolayısıyla), büyük bir güvensizlik duygusuna ve ekonomik bunalımlara yol açmıştı. Özellikle şiddetli olan 1857-1866 yılları arasındaki ekonomik bunalım, bu yeni sınıfa, endüstrileşmenin ortaya çıkardığı ekonomik bunalımlar ve güvensizliğin ancak bütünleşmiş, güçlü ve büyük merkezi devletlerce en az zararla atlatılabildiğini açıkça gösterdi. Kısaca İngiltere, Fransa ve Belçika gibi ulusal birliğe sahip Batı Avrupa ülkelerinin ekonomik refahı, Orta ve Güney Avrupalı girişimcilerin gözünü açmıştı. Bu girişimci sınıf, belirli bir merkezi hükümet denetimini ve kolaylıkla değişmeyen sağlam siyasal sınırları, ticaret ve endüstrinin gelişmesi için gerekli gördü. Doğaldır ki, bu hükümet denetimi, kârı garanti edecek ve sermayeyi koruyacak derece olacaktı kamulaştırmaya varacak kadar değil. Ayrıca, bu yeni sınıf, eski düzenin hukuki ve yönetimsel kurumlarını yıkmak, yeni bir işgücü pazarı kurmak, daha liberal ve demokratik parlamenter kurumlar yoluyla, siyasal iktidara da ortak olmak istemekteydi. 19. yüzyılın ortasında Almanya ve İtalya'daki gelişmeler, ancak bu ekonomik yapı anlaşıldıktan sonra anlam kazanabilir. 2. İtalyan Birliği'nin Kuruluşu Napolyon Savaşları'nın altüst ettiği Avrupa haritasına bir düzen vermek, daha doğrusu 18. yüzyıl düzenini sürdürmek için toplanmış bulunan Viyana Kongresi kararlarına göre kurulmuş bulunan 36 devletli Germen Konfederasyonu ve İtalyan yarımadası, büyük ölçüde Avusturya-Macaristan İmparatorluğu'nun etkisi altına alınmış bulunmaktaydı. Bu yüzden, İtalyan ve Alman ulusal birlikleri kurulacaksa, Avusturya'nın bu etkisinin kırılması, daha açık bir deyişle, bu devletin savaş alanlarında yenilmesi gerekmekteydi. Gerçekten, daha önce incelenen 1848 başarısız girişimlerinden sonra, gerek Piyemonte ve gerekse Prusya bu yolu denemişlerdir. Napolyon ile ittifak kurdu. Napolyon, dış politikasını Katoliklik ve milliyetçiliğin savunulması üzerine kurduğundan, İtalya'daki bu mücadeleyi destekledi. İki devlet 1859 Haziranında Magenta ve Solferino'da kesin zaferler kazandı. Ancak, Piyemonte bu zafer karşılığında ancak Lombardiya'yı toprakları arasına alabildi Nice ve Savoie'nin Fransızlara bırakılması karşılığında, Toskana, Parma ve Modena'da plebisit yapılması kararlaştırıldı. Plebisitler sonunda söz konusu bölgeler Piyemonte ile birleştiler. Bu arada, Cavour ve Mazzini ile birlikte modern İtalya'nın kurucularından olan ulusal kahraman Guiseppe Garabaldi'nin Sicilya ve Napoli'yi İtalyan birliğine katmasıyla, hâlâ Avusturya'nın elinde bulunan Venedik ve Fransız askerleri tarafından korunan Roma dışında hemen hemen tüm İtalya yarımadası Piyemonte'nin çevresinde birleşmiş oldu. İtalyan parlamentosu 1861'de Torino'da toplanarak Piyemonte monarkı II. Vittorio Emanuele'i birleşik İtalya'nın kralı ilan etti. İtalyanlar, 1866'da Avusturya'nın Prusya'ya yenilgisinden sonra Venedik'i ellerine geçirdiler. Yine Prusya'ya 1871'de yenilen Fransa'nın çekilmesiyle de Roma İtalya'ya katıldı. Böylece, 1815 yılında kurulan ve titizlikle sürdürülmesine çalışılan Avrupa güç dengesi bozulmuş oldu. Ama, bu güç dengesini asıl altüst eden Prusya'dır. 3. Almanya Birliği'nin Kuruluşu Prusya, Alman ulusal birliğini kurmak için bir değil, üç devletle, Danimarka, Avusturya ve Fransa ile savaşmak zorundaydı. Asıl Avusturya'nın siyasal üstünlüğüne meydan okuması gerekiyordu. Bu meydan okumanın temelinde, Danimarka'ya bağlı iki Alman dükalığı olan Schlezwig ile Holstein yatmaktaydı. 1864 yılında Avusturya ile Prusya, Germen Konfederasyonu adına Danimarka'ya savaş açtılar ve Avusturya özellikle Holstein'da ayrı bir politika izlemeye ve Prusya'yı haklarından yoksun bırakmaya kalkınca, Prusya Başbakanı Otto Von Bismarck, akıllı bir diplomasi sonucu Fransa ve Rusya'nın yansızlığını sağlayıp Avusturya'ya savaş açtı. Bismarck, Sadowa zaferinden sonra hiçbir direnci kalmamış bulunan Avusturya'nın başkenti Viyana'ya girebilir ve çok ağır bir barış antlaşmasını zorla kabul ettirebilirdi. Büyük bir ileri görüşlülük ve ılımlılık ile bunu yapmadı ve Avusturya'nın gururunu kırıp, kalıcı düşmanlığını üzerine çekmedi. Çünkü, Bismarck, Almanya'nın Avrupa'nın ortasında hınç duyguları arasında güçlü bir biçimde kurulamayacağını ve birliğini korumak için ilerde müttefiklere ihtiyacı olacağını hesaplamıştı. Özellikle Fransa'ya karşı yanına alabileceği doğal müttefik, çoğunluğunu aynı ırktan insanların oluşturduğu ve aynı dilin konuşulduğu Avusturya idi. Bismarck, Fransa'nın Katolik Alman devletleri üzerindeki denetimini kırmak için 1870 yılında Fransa'ya savaş açtı. Yine akıllı diplomasisiyle bu kez Avusturya ile Rusya'nın yansızlığını sağlamıştı. Napolyon'u ağır bir yenilgiye uğrattı. 1871 tarihli Frankfurt Barışı ile Alsace-Lorraine endüstri bölgesini ilhak etti. Bundan sonra Main akarsuyunun güneyindeki Katolik Alman devletleri Prusya'ya katıldılar ve böylece Alman ulusal birliği kurulmuş oldu. Prusya Kralı, Alman imparatoru, Bismarck ise Alman Şansölyesi unvanını aldılar. Napolyon'un imparatorluğu yıkılarak yerine 3. Cumhuriyet kuruldu. Alman ulusal birliğinin kurulmasında, bundan önceki bölümlerde incelenen Alman milliyetçiliğinin temel özellikleri, ekonomik ve toplumsal nedenlerin yanında, Bismarck'ın usta diplomasisinin de payı olduğunu söylemek gerekir. İlerde ele alınacak olan Bismarck ittifaklarında görüleceği gibi, bu devlet adamı Avrupa'daki güç dengesini çok iyi anlamış, bazı küçük ödünler verip güçlü devletlerin yansızlığını sağlayarak, en uygun zamanda kiminle savaşacağını çok iyi kestirmiştir. İktidardan düştüğü 1890 yılına kadar, kendini tüm Avrupa diplomasisinin kilit adamı, Almanya'yı da en önemli ve güçlü devleti haline getirmiştir. Alman ulusal birliğini kurarak Viyana Kongresi düzenini yıkmış olmakla birlikte, o kongrenin, yenik devletlerin yeniden uluslararası sisteme alınması için onlara ılımlı davranılması, barış ve istikrarın sürdürülmesi ilkelerini sürdürecektir. Çünkü, Fransa, halkının çoğu Fransızca konuşan bu önemli endüstri bölgesinin yitirilmesinin acısını unutmayacak ve Alsace-Lorraine sorunu 20. yüzyılın ortalarına kadar sürecek olan FransızAlman düşmanlığının önemli nedenlerinden biri olacaktır. 4. Alman Ulusal Birliği'nin Sonuçları a. Almanya Açısından Almanya, ulusal birliğini kurduktan sonra, ekonomik gelişmesini liberal bir ekonomi anlayışıyla yürütmüş değildir. Ulusal birliği kurulduktan sonra ulusal ortak bir pazara da sahip olan Almanya'da, ülkeyi tam bir demir elle yönetmiş bulunan Bismarck'ın anlayışına göre, ekonomik faaliyetin amacı, ulusal refahı artırmaktı. Ulusal güçlerin bunu gerçekleştiremediği alan ve durumlarda, merkezi hükümet işin içine girmeliydi. İşin aslına bakılırsa, Aman ulusal birliğinin kurulmaya çalışıldığı dönemde Kral ile Parlamento arasında bir çatışma başlamıştı. I. Dünya Savaşı'na kadar yürürlükte kalacak olan 1851 Anayasası'nın sonucu olarak, Prusya Meclisindeki güç dengesi, yeni gelişmekte olan büyük burjuvazide değil, ekonomik etkinliği endüstri devrimiyle yok olmaya başlayan orta sınıfın elindeydi. Bu orta sınıf İngiltere'den esinlenilen liberal akımın etkisindeydi. Bu yüzden büyük çoğunluğu liberal görüşlü olan meclisin, bir de mâliyeyi denetleme yetkisi vardı. İngiliz anayasa sisteminin tarihini incelemiş olan liberal meclis önderleri, maliye üzerindeki bu etkinlikleriyle, yürütme organını da denetleyebileceklerine inanmaktaydılar. Almanya'da öteden beri etkili bir siyasal güç olan büyük toprak sahiplerinin (Junkerler) ve büyük burjuvazinin desteğini alan Bismarck'ın, Alman ulusal birliğini kurmanın yanında bir başka görevi de vardı Bu çabalarında liberal orta sınıfı susturmak. Bismarck her iki görevi de başarmış ve Almanya, merkezi bir biçimde planlanan ve milliyetçi bir anlayışla yürütülen ekonomik bir kalkınma içine girmiştir. Alman endüstrisi 1871-1914 yılları arasında sürekli bir biçimde ve hızla büyüdü. Bismarck'ın otokratik yönetimi pahasına, bu büyüme özellikle demir ve çelik üretiminde dikkati çekecek bir duruma geldi. Öyle ki, 1914 yılında, yani I. Dünya Savaşı'na gelindiğinde, bu iki temel endüstri maddesinin üretiminde, ABD'den sonra dünyada ikinci sırayı aldı. Bismarck, Alman ulusal birliğini kurmakla haklı olarak övünebilir. Yani, 1871 düzenlemesi ile Almanya, Prusya ile Avusturya arasında paylaştırılmış oldu. Dolayısıyla Almanya, 19. yüzyılın geriye kalan bölümü ve 20. yüzyılın başında da bölünmüşlüğünü, Alman ikiliğini tam anlamıyla gideremedi. Bu işi, yani bütün Almanlar'ın bir tek devlet içinde birleştirilmesini, 1. Dünya Savaşı'ndan sonra Adolf Hitler gerçekleştirmeye çalışacaktır. Ancak, kurduğu devlet, hemen hemen tüm Almanları bir tek siyasal sınır içine almasına rağmen, Bismarck'ınki kadar uzun ömürlü olamayacaktır. b. Uluslararası Politika Açısından Alman ulusal birliğinin kurulmasının uluslararası politika açısından en önemli sonucu, daha önce de belirtildiği gibi, Viyana Kongresi ile kurulmuş bulunan Avrupa güç dengesini temelinden bozmuş olmasıdır. Ancak, kuruluşu izleyen olayların daha iyi anlaşılabilmesi için, bu dengenin nasıl bozulduğunu da görmek gerekir. Her şeyden önce, o zamana kadar Avrupa'nın en güçlü devletlerinden olan Fransa ile Avusturya, Prusya'ya yenilgilerinden ve güçlü bir Almanya'nın doğmasından sonra güç ve etkinliklerini büyük ölçüde yitirdiler. Yenilen, toprak yitiren ve doğusunda güçlü bir Almanya kurulan Fransa'nın Avrupa'da genişleme ve en azından prestijini yeniden kazanma umudu kalmadı. Bu durum, Fransa'yı denizaşırı bölgelerde genişlemeye itecek ve böylece 1870'lerden sonra sömürge faaliyeti hızlanacaktıri İkinci olarak, Prusya'ya yenilerek Orta Avrupa'da iddiası kalmayan Avusturya, sırtını bu devlete dayadı ve gözlerini doğal yayılma alanı olarak gördüğü Balkanlar'a çevirdi. Bu tarihten başlayarak I. Dünya Savaşı'na kadar Balkanlar'da Rusya ile sürekli çatışacak ve bu çatışma, dönemin siyasi tarihinin ana teması olacaktır. Üçüncü olarak, ilerde Osmanlı devleti incelenirken ayrıntılarıyla verilecek olan 1854-1856 Kırım Savaşı'nda kendisine karşı savaşmış bulunan Fransa'nın 1871 yenilgisini ve Avusturya'nın zayıflamasını fırsat bilen Rusya, Panslavizm i bayrak yaparak Balkanlar'da genişleme yolunu seçecek ve burada Avusturya ile sürekli anlaşmazlığa düşecektir. Böylece, Balkanlar'da I. Dünya Savaşı'na kadar sürecek olan büyük devlet çatışması başlayacaktır. Bu devrimin tüm yeryüzü çapında en önemli sonucu ise, sömürgeciliğin emperyalizm biçimine dönüşmesidir. Sömürgecilik, bir devletin egemenliğini başka topraklar ve halklar üzerinde kurması ya da genişletmesidir. Sömürgeciliğe çok yakın bir sözcük olan emperyalizm ise, özellikle Avrupa'nın büyük devletlerinin 19. yüzyılın ikinci yarısında öteki kıtalar üzerinde genişlemelerine verilen addır. Bugünkü tanımlanışı ile, Avrupa'da kuvvet politikasının, devletler arası sürtüşme ve ekonomik rekabetin denizaşırı bölgelere yayılmasıdır. Böylece endüstri devriminin ürünü olan yeni ekonomik koşullarla, anarşik uluslararası siyasal ilişkilerin bileşimi, emperyalizmin gerçek niteliğini açıklayabilir. Avrupa devletlerinin sömürgeler kurmak yoluyla genişlemelerinin 19. yüzyılın bir olgusu olmadığı, 15. yüzyıldan beri Avrupa tarihinin önemli bir özelliği olduğu belirtilmişti. Ancak, emperyalizm sözcüğü 19. yüzyılın ikinci yarısında kullanılmaya başlandı ve 1870 sonrası dönemi emperyalizm çağı olarak adlandırıldı. Şimdi sorulacak soru, bu dönemin özelliğinin nereden geldiğidir. Her şeyden önce şunu belirtmek gerekir ki, sömürgecilik her ne kadar uzun bir geçmişe sahipse de, Avrupa'nın 19. yüzyılda endüstri devrimi sonucu karşılaştığı ekonomik ve toplumsal sorunlara çözüm getiren yöntem olarak yenidir. Ayrıca, özellikle Alman ve İtalyan ulusal birliklerinin kurulmasından sonra sömürgecilik eski yüzyıllara oranla büyük bir hız kazanmıştır. Dolayısıyla, emperyalizm, sömürgecilikten hem nitelik hem de nicelik bakımından farklıdır. Emperyalizm olgusunun temelinde şu unsurlar yatmaktadır 1. Ekonomik Unsur Sömürgeciliğin hızlanmasını ve emperyalizmin doğuşunu etkileyen ekonomik unsurlar arasında şunlar sayılabilir (i) Avrupa'da biriken sermaye fazlasına yeni yatırım olanak ve alanları (ii) makineleşmenin ürünü olan üretim fazlasına yeni pazarlar yaratma isteği (iii) Avrupa'da nüfus artışına bir çare, yeni yerleşim alanları bulmak zorunluğu (iv) üretim sürecinin esası olan hammadde elde etmek isteği. Avrupa pazarlarının doymasıyla, üreticiler, denizaşırı bölgelerde açık pazarlar aradılar ve yöneticileri bu yönde baskı altında tuttular. Bu sıralarda Asya ve Afrika bu amaca hizmet edecek durumdaydı. Ayrıca, yatırımcı şirketlerin rahat çalışabilmesi için sömürge alanlarının güvenlik altına alınması gerekiyordu. Bunun da en güvenilir yolu, sömürgelerin doğrudan doğruya askeri denetim altına alınmasıydı. Böylece, ekonomik bakımdan yayılma, aynı zamanda siyasal yayılmayı da gerektirdi. Siyasal denetim şu bakımlardan da gerekliydi (i) Ekonomik yatırımda bulunulacak yerlerde toplumsal sistem ve yönetim biçimi çok ilkeldi ve ticaretin gelişebilmesi için bu durumun biraz olsun düzeltilmesi gerekiyordu, (ii) Yatırımlarda bulunan şirketler, öteki devletlerin şirketlerinin rekabetinden kurtulmak istemekteydiler ve bunu da devletin askeri gücü gerçekleştirebilirdi. (iii) Ekonomik bakımdan geri kalmış ülkelerde rahat çalışabilmek, örneğin borçları zamanında alabilmek için, o ülke yönetimine baskıda bulunmak gerekliydi. Emperyalizmin yayılmasının ekonomik unsurları arasına yeni gümrük duvarları ve merkantilist doktrini de koymak gerekir. 19. yüzyılın ikinci yarısındaki uluslararası depresyonun etkisiyle 1879'da Almanya ve 1892'de Fransa, ülke ve sömürgelerinde ithalat gümrüğünü yükselttiler. Bunu giderek öteki Avrupa devletleri izledi. Böylece, Avrupa devletleri arasında yükselen gümrük duvarları, ticaretin sömürgelerle yapılmasını zorlayarak, denizaşırı yayılmayı hızlandırdı. Ayrıca, yeni merkantilist doktrin, endüstri çağında hiçbir devletin uzun süre kendi kendine yeterli kalamayacağını ve bu nedenle her devletin gümrük duvarlarıyla koruyacağı bir sömürge imparatorluğuna sahip olması gerektiğini öğretiyordu. İngiliz Sömürge Bakanı Joseph Chamberlain, gün küçük ulusların günü değildir gün imparatorluklarındır derken, Avrupa'nın her yönden büyüklüğe tutkusunu yansıtmaktaydı. Ekonomik unsur, Alman ve Japon sömürgeciliğinde de etkili olmuştur. 19. yüzyılın sonlarına doğru büyük endüstri devletleri haline gelen Almanya ve Japonya'nın bu durumlarına uygun sömürgeleri bulunmamaktaydı. Öteki sömürgeci devletlerle aralarındaki açığı kapatmak isteyen bu iki devlet, hızla sömürge sahibi olmaya başladılar. 2. Demografik Unsur Tıp bilimindeki gelişmelerle çocuk ölümlerinin azalması ve ortalama yaşam süresinin uzaması sonucunda, artan nüfusu yeni elde edilecek topraklara yerleştirme isteği de, sömürgeciliğin 1870'lerden sonra hızlanmasında etkili olmuştur. Bu demografik unsur en çok İngiliz, İtalyan ve Japon sömürgeciliğini etkilemiştir. İlerde görüleceği gibi, 1911 yılında İtalya'yı Osmanlı devletinin toprağı olan Trablusgarb'ı (Libya) işgale iten en önemli neden, artan İtalyan nüfusuna boşalım alanı bulma düşüncesidir. 3. Güvenlik Endişesi Afrika, Hint Okyanusu ve Uzakdoğu limanları, deniz üsleri, uğrak noktaları ve ticaret merkezleri olarak çok değerliydi. 19. yüzyılın ikinci yarısında Avrupa'daki korku ve güvensizlikler ağı ve savaş tehdidi, sömürgeci devletler için böyle stratejik avantajları gerekli kılmaktaydı. Bu yüzden, özellikle, I. Dünya Savaşı'ndan sonra sık sık duyulacak olan emperyalizmin giderek savaşa vardığı varsayımı, öykünün ancak yarısını anlatır. Savaş tehlikesinin ve bunun doğurduğu güvenlik endişesinin giderek emperyalizme yol açtığı da aynı derecede geçerli bir varsayımdır. Bir devleti emperyalizme iten, ekonomik çıkarlarla, siyasal ve askeri amaçların bileşimidir. Güvenlik endişesi, özellikle İngiliz sömürgeciliği için geçerli olan bir unsurdur. 1870'leri izleyerek İngiltere için asıl önemli olan, yeni sömürgeler elde etmekten çok, var olanı daha iyi korumaktı. 1878'de Kıbrıs'a, 1882 yılında da Mısır'a yerleşmesini, Hindistan yolunun güvence altına alınması açısından değerlendirmek daha doğru olur. 4. Ulusal İtibar ve Bütünlük Duygusu İngiliz Sömürge Bakanı Chamberlain'in daha önce değinilen sözlerinden de anlaşılacağı gibi, 1870'lerden sonra, sömürge sahibi olmak, büyük devlet olmanın gereği olarak kabul edilmişti. Prusya'ya 1871 yenilgisi ve Avrupa'da ikinci sınıf devlet olmanın verdiği eziklik, Fransa ve İtalya'nın sömürge sahibi olma girişimlerinde çok etkili olmuştur. Gerçekten, geniş sömürgelere sahip olmayan ülkeye büyük devlet sıfatı verilmiyordu. Ekonomik ve askeri bakımdan ne kadar güçlü olursa olsun, büyüklük tutkusu içindeki Avrupa'da büyük olmanın yolu sömürgelerden geçmekteydi. Almanya, tüm ekonomik başarılarına rağmen, 1890'lara kadar, öteki Avrupa devletlerinin gözünde bir türlü büyük devlet olamamıştı. Ekonomik ve askeri gücüyle orantılı bir siyasal üstünlük kurma mücadelesinin 19. yüzyılın sonlarına kadar başarılı olmadığı söylenebilir. Wilhelm büyük ölçüde bu eziklikten kurtulmak başlamıştır. için sömürgeciliğe 5. Berlin Konferansı 1870'lere gelinceye kadar Avrupa devletlerinin özellikle Afrika kıtasındaki sömürge girişimlerinde sözlü işgal ilkesine uyulmaktaydı. Bu ilkeye göre, Afrika'nın belirli bir kıyısına çıkan devlet, gözünün alabildiğine kadar toprağı kendi egemenliği altında sayıyordu. Başka bir kıyıya çıkan devletin görüş ufku ile bu devlerinki çatıştığında, ortaya büyük anlaşmazlıklar ve hatta savaş tehlikesi çıkabiliyordu. Gerek belirli bazı topraklar üzerindeki hak iddialarını çözüme bağlamak ve gerekse sözlü işgal ilkesini değiştirmek üzere, 1884-1885 yıllarında Berlin'de uluslararası bir konferans düzenlendi. Bu konferans özellikle Afrika'nın sömürgeleştirilmesini hızlandırmıştır. Sömürgeleştirmede fiili işgal ilkesi benimsendi. Buna göre, herhangi bir devletin belirli bir toprak parçasında egemenlik iddia edebilmesi için o toprağı askeri bakımdan denetim altına alması gerekiyordu. Bunun mantıki sonucu olarak, Avrupa devletleri Afrika'da mümkün olduğu kadar geniş toprak parçalarını hızla işgal etme yarışına giriştiler. 6. Sömürge İmparatorlukları 1870'leri izleyen emperyalizm çağı nda İngiltere Afrika'da şu toprakları elde edecektir İngiliz Somalisi, Mısır, Nijerya, Uganda, Kenya, Bechuanaland, Rodezya ve Nysaland. Fransa ise, Tunus, Senegal, Fildişi Sahili, Dahomey, Gine, Fransız Kongosu ve Fransız Somalisi'ni sömürge imparatorluğu içine katacaktır. Afrika'nın paylaşılmasında Almanya, Togo, Kamerun, Güneybatı Afrika ve Alman Doğu Afrikasını, İtalya ise Eritre ve İtalya Somalisini ellerine geçireceklerdir. Çin ve Japonya'nın 19. yüzyılın ortalarında Batı ticaretine açılmalarından sonra, Hindiçini'nin İngiltere ile Fransa arasındaki sömürge çatışmalarına sahne olduğu görülüyor. İngiltere, Hindistan'ı eline geçirdikten sonra, gerek bu bölgenin güvenliğini sağlamak ve gerekse Çin'e güneyden sızabilmek için bitişik Birmanya ile ilgilenmiş ve bu ülkeyi denetim altına almıştı. Batıdan doğuya doğru ilerleyen İngiltere'nin karşısına, doğudan batıya doğru ilerleyen Fransa çıkmış ve böylece iki devlet arasında anlaşmazlık ve küçük çaplı çatışmalar başlamıştı. Annam'a yerleşmiş bulunan Fransa, batıya doğru topraklarını genişletmeye başlayınca, iki devlet Siyam'da (bugünkü Tayland) karşı karşıya geldiler. İngiltere ve Fransa arasında 1896 yılında yapılan bir sömürge anlaşması ile Siyam üç bölgeye ayrıldı. Batısı İngiliz, doğusu Fransız etki alanı oldu ve ortaya da iki devletin müdahale etmeyeceği bir tampon bölge kondu. Böylece, iki devlet çatışma olasılığını azaltmak istiyorlardı. Sömürge konusu olan Asya ülkelerinin böyle üç ayrı bölüme ayrılıp parçalanması, sömürgeci devletlerin aralarındaki sömürge anlaşmazlıklarını çözmede çok sık başvurdukları bir yöntemdir. İngiltere, Rusya ile İran üzerinde de 1907 yılında hemen hemen aynı nitelikte bir sömürge anlaşması yapacaktır. İngiltere, tüm bu düzenlemelerin sonunda, Hindistan sömürgesine kuzeyden İran, Afganistan ve Tibet, doğudan da Siyam yönlerinden gelecek Fransız ve Rus tehdidine karşı bir güvenlik kordonu kurmuştur. Rusya ise bu dönemde, Pasifik'e kadar Asya steplerinde genişlemiştir ve asıl düşüncesi, Avrupa Rusyası ile Asya Rusyası'nı birbirlerine bağlayıp, Pasifik Okyanusu'na kadar uzanacak Trans-Sibirya demiryolu nu tamamlamaktır. Maliye Bakanı olan ve bu demiryolunu tutkulu bir biçimde bitirmeye çalışan Witte'ye göre, avantajları şu olacaktı Sibirya ve dolayısıyla Çin'e giden yol açılacak, Rus tekstil malları Çin'e akacak, bu ülkenin kuzeyi Rusya'nın siyasal denetimi altına alınacak ve böylece Rusya yalnız Doğu Avrupa'da değil, aynı zamanda Pasifik'te de başat güç olacaktı. Tüm bu gelişmeler sonucunda sömürge yarışı hızla gelişti ve olumlu ve olumsuz yönleriyle Avrupa uygarlığı tüm yeryüzünü kapladı. Bu, dünya tarihini temelinden değiştirecek görülmemiş bir olguydu. 18. ve 19. yüzyılların Avrupa devrimlerinin gerçekte dünya devrimleri olduğu, ancak emperyalizmle açıkça ortaya çıktı. Hangi alanda olursa olsun, bu fırtına nın itici gücü denetlenemez ve sınırlandırılamazdı. 7. Emperyalizmin Sömürü İlişkisi 19. yüzyıl emperyalizmi, sömürgecilerle sömürgeler arasında I. Dünya Savaşı'na kadar hiç değişmeden süren özel bir sömürü ilişkisi kurmuştur. Bu ilişkiyi kısaca siyasal bağımlılık, ırksal eşitsizlik ve ekonomik sömürü olarak özetleyebiliriz. Siyasal bağımlılık, sömürgelerin, sömürgeci devletlerin başkentlerinde alınan kararlarla yönetildiklerini, hemen hemen hiçbir konuda sömürge halkının oyuna başvurulmadığını anlatmaktadır. Irksal eşitsizlik açısından durum şuydu sömürgeci devletin sömürgelerde yaşayan uyrukları kendilerine ırksal bir üstünlük ve buna bağlı olarak büyük bir etkinlik sağlamışlardı. Genellikle yönetici grubun çıkarları doğrultusunda çalışıyorlardı ve toprak ile konutun en iyisine sahiptiler. Ekonomik sömürü açısından da, sömürgeler, sömürgeci metropolün hammadde kaynağı, işlenmiş madde pazarı ve fazla sermayenin yatırılabileceği emin bir bölgeydi. 19. yüzyılın ürünleri olan siyasal bağımlılık, ırksal üstünlük ve ekonomik sömürünün karşısına 20. yüzyılın özellikle ikinci yarısında Asya ve Avrupa'da yeni güçler çıkacak ve bu ikisi 20. yüzyıl boyunca sürekli çatışacaklardır. Bu çatışmanın bugün de sürdüğü söylenebilir. Bu konular 20. yüzyılla ilgili açıklamalarda ele alınacaktır. VI Birinci Dünya Savaşı'na Nasıl Gidildi. Ancak, 1870'te başlayıp I. Dünya Savaşı ile biten dönemi yalnız süreklilik ve değişiklik güçlerinin arasındaki çatışmanın devamı olarak görmek, bir bakıma yanıltıcı ve yüzeysel bir açıklama olacaktır. Öte yandan, bu dönemin tarihini, İngiltere, Fransa ve Belçika gibi Batılı parlamenter devletlerle, Orta ve Doğu Avrupa'nın otokratik monarşileri arasındaki çatışmanın yalnız diplomatik anlatımı olarak sunmak da aynı ölçüde yüzeysel olur. Bu bakımdan, burada, I. Dünya Savaşı'na nasıl ve neden gidildiği, daha analitik bir yaklaşımla açıklanmaya çalışılacaktır. Çok genel bir anlatımla, Viyana Kongresi'nden sonra süreklilik güçleri, tutucu kurumlar, sınıflar ve düşüncelerdi. 1870 sonrası döneminin süreklilik güçleri ise, özgürlük, daha geniş seçmen kitlesi, temsili parlamenter kuruluşlar ve güçlü merkezi otorite yoluyla istikrar arayan liberal kurumlar, sınıflar ve düşüncelerdir. Değişiklik güçlerine gelince, 1815'ten sonraki devrimler, çoğunlukla anayasal haklar ve toplumsal reformlar isteyen liberal hareketlerdi. 1870'lerden sonra ise, eksiksiz demokrasi ve yeni bir ekonomik örgütlenme isteyen sosyalist nitelikte hareketler, değişik güçleri arasında ağır basmaya başlayacaklardır. 1815 sonrası uluslararası sistemi, 1815 Viyana Kongresi ile kurulan Avrupa Uyumu na, ya da daha özgül bir anlatımla, Metternich sistemi ile korunmaya çalışılan Avusturya'nın kıtadaki başat durumuna dayanıyordu. 1870 sonrasında uluslararası sistem, büyük Avrupa devletleri arasındaki güç dengesine, ya da daha özgül bir anlatımla, Almanya'nın kıtasal üstünlüğüne dayanmıştır. 1870 öncesi kuşağında değişiklik güçleri, Orta ve Doğu Avrupa'daki milliyetçi hareketlerle birleşmişti. 1870 sonrası kuşağı değişiklik güçleri ise, Doğu Avrupa ve Asya'daki milliyetçi hareketlerle birleşmişlerdir. Bundan sonra ele alınacak olan konuların ana temaları bunlar olacaktır. Siyaset Alanında Gelişmeler 1870-1914 dönemi Avrupa tarihinin en ilginç ve yaratıcı dönemi sayılabilir. Siyaset alanında genel oy ve temsili hükümet istekleri giderek başarı kazandı. 19. yüzyılın ikinci yarısında, Avrupa'nın hemen hemen her yanında feodal düzenin serflik kurumu ortadan kalktı. Daha önceki dönemlerde hiç görülmeyen yerlerde parlamenter kurumlar kuruldu. Bulunan yerlerde ise daha demokratik duruma getirildi. Avrupa devletleri tarafından bir Doğu Despotizmi sayılan Osmanlı devletinde bile 1876'da anayasa kabul edildi ve bu anayasaya uygun bir parlamento kuruldu. Rusya'da 1905 yılında gerçekleştirilen bir devrimle ilk kez ulusal bir parlamento açıldı ve cılız da olsa anayasal gelişme başladı. İtalya ve İspanya'da, sorunları çözmede başarısız da olsa, parlamenter hükümetler kuruldu ve liberal ilkeler göreli bir başarı kazandı. Sendikacılık hukuksal bir duruma getirildi ve böylece işçilerin işverenle pazarlıklarında güçlü bir araca sahip olmalarına çalışıldı. Avrupa hükümetleri kişilerin özgürce dolaşmalarına ve göç etmelerine izin verdiler ve bu durum Güney ve Doğu Avrupa ülkelerinin etnik yapıları üzerinde etkili olmaya başladı. Rus Çarlığı dışarda tutulacak olursa, dinsel hoşgörü Avrupa sahnesinde yayıldı ceza yasaları daha uygar bir hale getirildi söz ve yazı özgürlükleri önceki yüzyıllarla karşılaştırılamayacak kadar gerçekleşti. Kısaca, bazı istisnalara ve sınırlamalara rağmen, tüm bu değişim öyküsünün altında önemli bir güç kendini duyurmaya başladı Demokrasi. Demokrasi, Avrupa'nın her yerinde gelişiyor ve hatta 20. yüzyıla yaklaşıldığında Asya kıtasının kapılarını zorluyordu. Demokrasinin en güçlü ve önemli simgesi, sınıfına, ödediği vergi ve malına bakılmaksızın, tüm yurttaşların oy verme hakkıydı ve bu hak, 1870'lerden sonra gizli oy-açık sayım ilkesiyle geliştirilmeye çalışıldı. 1870 sonrasında radikal düşünürlerin çoğu, genel oy ilkesinin uzun bir refah dönemi yaratacağına, feodalizmin ve soyluluk düzeni ayrıcalıklarının, sefaletin ve cehaletin son kalıntılarının temizleneceğine inanıyorlardı. Tutucular ve ılımlı liberaller ise bu özgürlük ve demokrasi hareketlerinin monarşiyi, kilise ve dini, kamu düzenini ve savundukları tüm değerleri yıkacağından korkmaya başladılar. Bu yüzden, genel oy ilkesinin genişletilmesi çabaları, bir yanda abartılmış umutlar, öte yanda aşırı korkular yaratan uzun ve acı mücadelelere yol açtı. Endüstrileşme, nüfus artışı, yükselen yaşam standardı ve kentleşme, entelektüel alanda da etkisini gösterdi. 1800'lerin romantizminden, 1870 sonrasının gerçekçilik (realizm) akımına geçildi. Artık, edebiyatçılar, ressamlar ve müzik dünyasının dehaları, görmek ve duymak istediklerinden çok, görüp duyduklarını yansıtmaya başladılar. Entelektüel yaşam ve giderek iç ve dış politika en çok Sosyal Darvinizm den etkilendi. Bu temelden evrim kuramı gelişti. İngiliz doğa bilimcisi olan Darwin, evrim kuramıyla, hiçbir türün değişmeden aynen kalmadığını, zamanla değişikliğe uğradığını ve her türün, ister fil kadar büyük ister mikroskobik olsun, kendinden önceki türlerden, birbirini izleyen ufak değişikliklerle geliştiğini söylüyordu. Kısaca, yeryüzünde milyonlarca yıldır yaşayan canlıların tarihi, tek ve anlamlı bir evrim süreci içinde bugüne kadar akan birleşik bir tarihti. Ayrıca, türlerin, bilinçli ve akıllı bir biçimde değil, tamamen rastlantısal olarak değiştiklerini anlatıyordu. Doğada en güçlü olanın yani değişen çevre koşullarına en iyi biçimde uyan türlerin yaşam mücadelesi vardı ve doğal ayıklama ile bu süreç sürüp gidiyordu. Bu görüşler, Danvin'in hiç ilgilenmediği insan toplumu ve siyaset alanlarında kullanılmaya başlandı. Darwin, kendinden sonra gelenlerce ve çoğu kez taraftarlarınca görüşleri çarpıtılan, abartılan ya da değiştirilen ne ilk kişidir ne de ne yazık ki sonuncusu olacaktır. Nazaretli İsa'nın öğretisinin taraftarlarınca nasıl tanınmaz hale getirildiğini görmüştük. 19. yüzyıl iktisatçısı Kari Marx'ın da görüşleri, 20. yüzyılda taraftarlarınca çoğu kez temelinden değiştirilecektir. Ancak, bu görüşlerin çarpıtılıp insan toplumuna uygulanmasının etkilerini bugün bile yaşıyoruz. Kilise, Tanrı'nın biricik kulları olan insanların maymunumsu insandan evrildiğini, dinin temel inançlarını zedeleyeceği için, kabul etmeyip, bu sapık bilim adamının görüşlerine şiddetle karşı çıktı. Onun sözde izleyicileri, doğayı ve giderek insan toplumunu bir uyum içinde değil, diş ve tırnaklarından kan akan bir mücadele alanı olarak değerlendirdiler. Önemli olan iyilik ya da kötülük gibi kavramlar değil, güçlü olmaktı ve güçlü olmayanın da yok olmasıydı. Milliyetçiliğin ırkçılık biçimine dönüşmesi ve bazı ırkların ötekilerden doğuştan üstün yaratıldıkları yolundaki inanç (örneğin, beyazların en üstün ırk ve bunlar arasında da Nordik, Germen ve Anglosaksonların daha yetenekli oldukları görüşü) Danvin'in çarpıtılmış görüşleriyle sağlam temellere oturtuldu. Yalnızca ulusal çıkarın geliştirilmesi ilkesine dayanan genişlemeci dış politika anlamındaki Realpolitik uluslararası ilişkilerin temel kavramı haline geldi. Darwin'in görüşleri olmasa uluslararası politikada büyük devletlerin, büyük sömürge imparatorluklarının egemenlik hakları, küçüklerin ve sömürgelerin uluslararası sistemde sonunda yok olup gidecekleri birer konuk oldukları, daha iyi nasıl savunulabilirdi. Darwin, dönemin büyüklüğe tutku havası içine kolayca bambaşka bir yere oturtuldu. 2. Ekonomi Alanında Gelişmeler Ekonomik örgütlenmedeki gelişmeler de, siyaset alanındaki gelişmeler kadar dikkat çekicidir. 1870 sonrası insanı, endüstri devriminden bu yana dev adımlarla ilerleyen bilimsel tekniğin uygun bir biçimde uygulanmasıyla önemli toplumsal sorunların çözülebileceğine inanıyordu. Ayrıca, 19. yüzyılın ikinci yarısında endüstri ve ticaretten zenginleşen, barışçı anlayışlı bir orta sınıf gelişmişti. Bunların ortak düşüncesi şuydu Endüstri makinesi üretimde bulunduğu sürece, yalnız iç değil, uluslararası çatışmaya da gerek kalmayacaktır. Bu, 19. yüzyılın genel iyimserlik havasına uygun bir kanıydı. Endüstri devriminin getirdiklerine bağlı olarak, buhar gücünün makineye daha seri uygulanması ve giderek gelişen demiryolları, aynı zamanda büyük çaplı ekonomik örgütleri de gerekli kılmıştı. Avrupa ve ABD'de sermaye birikimi hızlanmış, ekonomik güç bir azınlığın eline geçmiştir. Öte yandan, demiryolları, telgraf ve telefon, metropoldeki yöneticilerin uzaktaki görevlilere anında yönerge gönderme olanaklarını geliştirerek, hükümetlerin denetim gücünü ve etkinliğini artırmıştır. 19. yüzyılın genel iyimserlik havası içinde, 1840-1860 arasındaki yirmi yıllık süre de serbest ticaret dönemi olmuştur. İngiltere'nin endüstriyel gelişmesi serbest ticaret anlayışının ürünü olduğuna göre, bu öteki devletlerce örnek alındı. Serbest ticaret anlayışı genel olarak uygulanırsa, uluslararası ilişkilerin gelişmesi sağlanacak, ticaret serbestleşecek, orta sınıf kendi çıkarını soylu dışişleri bakanları ve kavgacı generallerin yerine geçirirse, ülkelerin ekonomik çıkarları uyumlu duruma gelecek ve refah artacaktı. Bunun sonucu olarak, önce Fransa gümrük duvarlarını düşürdü. Hemen sonra Prusya'da Ulusal Liberal Parti aynı işi başardı. Cılız endüstrisini korumak durumunda olan Rusya bile gümrük duvarlarını düşürdü. Osmanlı devletinde, ilerde görüleceği gibi, zaten 1838 yılından beri neredeyse sıfıra indirilmişti. 1880 sonrasında serbest ticaret umutları bekleneni vermedi. 1875-1896 arasında, nedenleri hâlâ tartışmalı olan bir durgunluk dönemine girildi. Demiryolları, deniz taşımacılığındaki gelişme ve soğutma teknikleriyle Avrupa pazarları denizaşırı ülkelerin gıda maddeleriyle dolup taşmaya başlamıştı ve bunlar Avrupa'da üretilenlerden daha ucuzdu. Avrupalı üretici bu durum karşısında iki şey yapabilirdi (i) Tarım üretimini modernleştirip, üretimi artırmak, ya da (ii) koruyucu gümrük duvarları koymak. İkincisi tercih edildi. Almanya'da Bismarck bir ikilem içinde kaldı. Endüstri sahipleri, mallarını İngiliz rekabetinden korumak için koruyucu gümrük duvarları çekilmesini, ancak gıda maddelerinin ülkeye gümrüksüz ve dolayısıyla ucuz girmesini istiyorlardı. Toprak sahipleri ise, tarımda kullanılacak endüstri makinelerinin ülkeye ucuz girmesini, ama tarım ürünlerinin yüksek gümrük duvarlarıyla korunmasını savunuyorlardı. Bismarck tutucu bir blok kurmak amacıyla, her iki grupla da anlaşarak, çıkarlarına uygun gümrük duvarları koydu. Bismarck, endüstri sahipleri ve Junkerler arasındaki bu bağlaşma, 1914 yılına kadar sürecek, demirle çavdarın ittifakı Almanya'ya demokrasinin gelmesini geciktirecektir. Almanya'da gümrük duvarları yükselince, öteki Avrupa devletleri de bu örneği izledi. Sonuç olarak, devletler arasında kuşku ve güvensizlik tohumları atıldı. Koruyuculuk kuramsal bir temele oturtuldu ve ekonomik bağımsızlık ve kendi kendine yeterli olma büyük önem kazandı. Emperyalizm hızlandı. 3. Askerlik Alanında Gelişmeler 19. Yüzyılın başında Napolyon ordularının bile, bir bakıma, İskender'in ordularından daha hızlı yol almadığı, çok daha çevik olmadığı daha önce belirtilmişti. Ancak 1870'lere gelindiğinde, büyük ölçüde endüstri devriminin sonucu olarak bu durum temelinden değişti. Çeliğin bileşiminin geliştirilmesi ve yaygın olarak kullanılmaya başlanması, en çok savaş sanatını değiştirdi. Seri biçimde ateş eden makineli tüfek, çelikten yapıldığı için kolaylıkla bükülebilen dikenli tel, bir iki atışta hemen şişmeyen çelik alaşımından üretilen uzun menzilli toplar, ülkelerin birbirlerine verebilecek zararı, tahmin edilemeyecek ölçüde artırdı. Demiryollarının sağladığı hız olanakları ve içten yanmalı motor, birliklerin bir yerden ötekine gidişini hem kolaylaştırdı hem de hızlandırdı. Dolayısıyla, ordular son derece çevik, hareketli ve ateş gücü yüksek hale geldi. Telsiz telefonun bulunmasıyla merkezden savaşan birliklere verilecek talimatlar anında gönderilmeye başlandı. Tüm bu gelişmelerin sonucu olarak, bir ordunun belirli bir yeri işgali kolaylaştı ve hızlandı. Dolayısıyla, saldırının, yani ilk darbenin avantajı artmış oldu. Buna karşı erken seferberlik yaşamsal bir önem kazandı. Askerlik alanındaki bu gelişmeler, ilerde görüleceği gibi, hem I. Dünya Savaşı'nın çıkmasında hem kitle savaşı niteliği almasında ve hem de yıkıcılığında son derece etkili olmuştur. Daha önce incelenen gelişmelerle birlikte düşünüldüğünde, orduların ele geçirdikleri bu yeni güç, devletlerin birbirlerinden duyduğu korkuyu artıracak, milliyetçiliği körükleyecek ve uluslararası uyum yerine uluslararası anarşiyi geçirecektir. I. Dünya Savaşı'nı o zamana kadarki en büyük uluslararası anarşi olarak değerlendirmek yanlış mı olacaktır. Üstelik, yeni ve güçlü ekonomik örgütlerin ortaya çıkışı, kaçınılmaz olarak, siyaset alanında da etkili olmuştu. Böylece, 1870-1914 arasındaki dönemde, ekonomi ile siyaset arasındaki bağ güçlenmişti. Sonuçta, büyük iş çevreleri ve silah fabrikaları, daha çok kâr için hükümetleri zorlamaya başlayacak ve bu durum da uluslararası rekabeti ve silahlanma yarışını hızlandıracaktır. Karşı tarafın silahlanmasından duyulan korku milliyetçi duyguları körükleyecek, bu silahlanmayı artıracak ve silahlanma yeni korkular doğuracaktır. Böylece, silahlanma, korku ve milliyetçilik, korkunç bir sarmal etkitepki ilişkisiyle savaşa varacaktır. Viyana Kongresi döneminde olduğu gibi, büyük devletlerin dış politikaları, güç ve yetkileri kuramsal olarak sınırlı, fakat gerçekte despotik, tek tek bireylerin elindeydi. Doğu Avrupa'daki üç imparatorlukta (Rus Çarlığı, Osmanlı Devleti ve Avusturya-Macaristan İmparatorluğu) parlamentolar kurulmuş olmasına rağmen, dış politikalar hâlâ monarklar tarafından denetlenip yürütülüyordu. Parlamenter demokrasinin simgesi durumunda bulunan İngiltere 'de bile, dış politikada süreklilik geleneği, dış ilişkileri parlamentonun denetimi dışına çıkarmıştı ve bu konuda Doğu'ya göre bir üstünlük iddiasında bulunacak durumda değildi. Fransa'da, hükümetin yetkileri, öteki Avrupa devletlerindekine göre daha sınırlandırılmış ise de, dışişlerinin üst kademe memurlarıyla belirli büyük iş çevreleri arasındaki ittifak, dış politikada demokratlaşmayı engellemekteydi. Böylece, daha önce belirtildiği gibi, bir yanda devletlerin bir savaşta birbirlerine verebilecekleri zarar çok artarken, öte yanda uluslararası ilişkiler günün ihtiyaçlarına cevap vermekten çok uzak bulunuyordu. Seferberlik, büyük devletlerin hazırlıklarında kilit davranış biçimi olmuş, seferberliği en seri gerçekleştirecek devletin savaşta elde edeceği büyük avantaj, bu yöndeki örgütlenmeyi hızlandırmıştı. Bu ortamın doğal bir sonucu olarak, dış ilişkiler tüm Avrupa ülkelerinde kutsal bir sır biçimine dönüştü. Ulusal çıkar kavramı, dış ilişkileri ve savaş hazırlıklarını halkın denetimi ve bilgisi dışına çıkardı. Bir bakıma gerçekten de öyledir. Bu yüzyılda, 20. yüzyılın büyük ve yıkıcı savaşları görünmez. Ancak, sömürge çatışmalarının hüküm sürdüğü Asya ve Afrika'da yerel savaşlar vardır. Bismarck savaşları hem çok kısa sürmüş hem de yıkıcı olmamıştır. Ancak, 19. yüzyılın özellikle ikinci yarısının bir barış dönemi olması gerçekten tarihçiler için çok şaşırtıcıdır. Çünkü, bu dönem kesinlikle durgunluk dönemi değildir. Daha önce belirtilen tüm karışıklıklarına rağmen, 19. yüzyıl insanı ekonomi alanında ilerlemenin kaçınılmaz temposuyla, savaşın modası geçmiş duruma geleceğine inanmış bulunuyordu. Bu barışçı havanın nedeni, uluslararası siyasal ve ekonomik ilişkileri düzenleyecek olan bir uluslararası örgütün varlığı değildi. Buna gerek bırakmayan ekonomik, toplumsal güçler, tek sözcükle Avrupa Uyumu sahnedeydi. 1. Avrupa Uyumunun Dayandığı Temellerin Yıkılması Avrupa Uyumu'nun dayandığı temel güçlerin 19. yüzyılın sonlarına doğru teker teker yıkılması, belki de I. Dünya Savaşı'nın nedenlerini arama çabalarının çıkış noktası olmalıdır. Her şeyden önce, modern makine endüstrisi, gelişme yolunda Avrupa devletlerinin dikkatlerini, dıştan çok iç sorunlara çevirmişti. Endüstri ve ticaret devrimlerinin ürünü olan barışçı anlayışlı girişimciler ve orta sınıf, çıkacak bir savaşın elde edilen her şeyi yok edeceğini biliyor ve barış yönünde ağır baskıda bulunuyordu. Dış politika tek elden gizlilik içinde yürütülse bile, yöneticilerin dayandıkları bu güçlerin seslerine kulak vermesi kaçınılmazdı. Zenginliğin temel kaynağı olan uluslararası ticaret engellenmemeliydi. Ancak, 19. yüzyılın sonlarına doğru beliren ekonomik koruyuculuk ve milliyetçilik, temel anlayış haline getirdiği kendi kendine yeterlilik doktriniyle bu barışçı gelişmeyi kısa ömürlü yaptı. Avrupa Uyumu'nun temellerinden İkincisi, yöneticiler arasında ayaklanmalara karşı ortak tutumdu. Tahtlarının altındaki patlayıcı güçlerin bilincinde olan Avrupa monarkları, aralarında yazılı olmayan bir görüş birliğine varmışlardı. Büyük Fransız Devrimi'nde görüldüğü gibi, bir ülkede başlayan hareketin nerede biteceği bilinemiyordu. Avusturya İmparatorluğu'ndaki Macar ayaklanması Rus Çarı tarafından bastırılmamış mıydı. Monarklar arası dayanışmanın iyi bir göstergesi olarak, Rus Çarı, Avusturya'nın sınırları içindeki Sırpları açıkça isyana teşvik etmemekteydi. Ancak, yüzyılın sonlarına doğru öyle bir dönem gelecek ve ulusal çıkar uğruna, iç statüko için omuz omuza dayanışma ortadan kalkacaktır. O kadar ki, rakibi zayıflatmak amacıyla, başka ülkelerdeki ayaklanmalar bazen açıkça, bazen de alttan alta desteklenecektir. Osmanlı monarkının toprakları içinde yaşayan azınlıklara Avrupa devletlerinin müdahaleleri, açıkça kışkırtmaları ve hatta askeri yardımları en güzel örnektir. Üçüncü olarak, Avrupa'daki dayanışma yalnız monarklarla sınırlı da değildi. Avrupalı, Hıristiyan, uygar ve beyaz olmak, Sosyal Darvinizmin de etkisiyle, Avrupalılar arasında bir dayanışma duygusuna yol açmıştı. Bu dayanışmanın dış nedeni, Avrupa'nın, Osmanlıların temsil ettiği Asya'ya ve Müslümanlığa karşı savunulmasıydı. Zaten, Avrupa Birliği konusundaki 16. yüzyıldan kalma görüşler, Osmanlı devletine karşı ortak bir cephenin kurulması gereğinden kaynaklanmıştı. Avrupa'nın biricikliği, Doğu'nun barbar imparatorluklarına karşı güçlü Avrupa'nın yaratılması, Kant ve Rousseau gibi ünlü düşünürleri, Avrupa federal devleti çağrısına zorlamıştı. 16. yüzyılın ilk devletler hukukçusu Hugo Grotius, Avrupa devletler hukukunun kaynağını, Avrupa'nın tek dininde arıyordu. Ama, bir bakıma uluslararası ilişkilerin gerçeğine uymayan bu yapay dayanışma, 19. yüzyılın son çeyreğinin siyasal ve ekonomik milliyetçiliğine dayanamayarak, yıkıldı. Avrupa Uyumu'nun sürdürülebimesinin en önemli nedenlerinden biri, Avrupa içinde oluşan birikim, gerginlik ve çatışmaların boşalım alanının bulunmasıydı Sömürgeler. Tıpkı, patlamasına engel olmak üzere düdüklü tencereye açılan delik gibi, sömürge insanları, Avrupa insanının saldırganlığının, kızgınlığının uçup gittiği nokta durumuna gelmişlerdi. Avrupa-içi gerginlikler patlama derecesine geldiğinde, devletlerin birbirlerine peşkeş çekebilecekleri boş alanlar vardı. Fransa'da Almanya'ya karşı intikamcı duygular tehlikeli bir noktaya ulaştığı zaman, Bismarck parmağı ile Afrika haritasında henüz Avrupa egemenliği altına sokulmamış bir toprak parçasını gösterebiliyor ve bu konuda Fransa'ya Alman desteğini sağlayabiliyordu. Ancak, 19. yüzyılın sonuna gelindiğinde yeryüzünde paylaşılabilecek, peşkeş çekilebilecek yer kalmadı. Savaş bulutlarının yarattığı panik duygusuyla titreyen Avrupa parmakları, dünya haritasında gezine gezine, yıkılmakta olan Osmanlı devletinin Balkan topraklarında sabitleşti. Gerginliklerin boşalım alanı burası olabilir miydi. Olabilirdi ama bu dağlık bölgenin bir tek kusuru bulunuyordu Avrupa'nın içinde olmak. Orada başlayan sömürge çatışması Avrupa'yı felaketine götürdü. 2. Güç Dengesinin Değişmesi 19. yüzyılın Avrupa'da göreli bir barış dönemi olmasının bir nedeni de güç dengesinde aranmalıdır. Güç dengesi kavramının içinde şu öğelerin bulunduğu daha önce belirtilmişti Uluslararası sistem içinde gücün genel olarak dağılımı Napolyon'a karşı verilen savaşlarda olduğu gibi, üstün devlete karşı koalisyon kurma eğilimi ve 19. yüzyılda İngiltere'nin Almanya'ya karşı Fransa ve Rusya ile anlaşmalar yapmasında görüleceği gibi, büyük devletler arasında dengenin sağlanması yolundaki girişimler. Bu anlayışın ışığı altında, 1815-1870 döneminin güç dengesi, 1870 sonrasındakinden çok farklı nitelikler göstermektedir. Viyana Kongresi ile kurulan güç dengesi göreli olarak somut verilere dayandığından, güç denen son derece soyut kavram, bir dereceye kadar ölçülebiliyordu. Çünkü, güç dengesi, belirli bir toprağın şu ya da bu devletin elinde bulunması ile değerlendirilmekteydi. Toprak ile güç arasında doğru orantılı bir bağlantı tam kurulmamaktaysa da, bir devlet belirli bir toprak parçasını eline geçirip genişlemediği sürece, güç dengesinin temelinden bozulmadığı varsayılıyordu. Üstelik, bir devletin öteki devletlerin çoğunluğunun rızasıyla ve daha önce görüşmeler yapılarak toprak elde etmesi de, güç dengesini bozucu nitelikte addedilmiyordu. Bu, bir bakıma Avrupa Uyumu'nun tanımıydı. 18281829 Osmanlı-Rus Savaşı sonunda Yunanistan'ın ve Belçika'nın bağımsızlıklarını almaları, Osmanlı Devleti'nde 1841 tarihli Boğazlar düzeni ve Kırım Savaşı'nın sonunda imzalanan 1856 tarihli Paris Barış Antlaşması bu tip düzenlemelerin örnekleridir. 1871'de Alman ulusal birliğinin kurulmasıyla, Viyana Kongresi'nin güç dengesi temelinden değişmiş oldu. Bismarck, üç devlete savaş açıp, Prusya'nın topraklarını genişletirken, hiçbir Avrupa devletinin tam rızasını almış değildi. Bundan da önemlisi, 1870 sonrası güç dengesi, artık belirli bir toprak parçasının şu ya da bu devletin elinde bulunmasına bağlı olmaktan çıktı ve ölçülmesi güç bir nitelik aldı. Güç dengesi artık birbirlerine ittifak bağlarıyla bağlı olan devlet grupları arasında askeri, ekonomik ve siyasal denge olarak tanımlanmaya başlandı. Bu, 1870 sonrası askeri bloklarının da temeli olacaktır. İşte, 1870'i izleyen yıllardaki uluslararası diplomatik olayların çoğu, böylesine bir güç dengesi kurma çabalarının sonucu olarak ortaya çıkmış, uluslararası barış ve güvenliğin korunması açısından tehlikeli bir nitelik kazanmaya başlamıştır. Avrupa Uyumu ve güç dengesi konusunda özet olarak şu söylenebilir Endüstrileşmenin kısa süredeki etkileri barıştan yana olmakla birlikte, uzun sürede bunun tam aksi oldu ve sonuçları Avrupa'nın askeri ve soylu seçkinlerince savaş sanatına uygulandı. Savaş tazıları Avrupa sahnesinde dolaşmaya başladılar. Böylesine bir ortamda, 1870 sonrası ittifaklar ve bloklar sistemi, uluslararası alana esneksizlik getirdi. 18. yüzyılın esnek, bağımsız küçük birimlerin serbestçe saf değiştirdikleri ve barışı koruyan güç dengesi, 19. yüzyılın kapanırken artık tam anlamıyla tarihin malı olmuştu. Alman-Fransız Düşmanlığı 1870'lerden sonra, Avrupa'nın daha önce değinilen genel görüntüsü içinde şu öğeler yavaş yavaş ağır basmaya başlamıştır Giderek artan nüfus, muazzam endüstriyel güç ve giderek gelişen yeni savaş teknolojisi. Şimdi asıl sorun, bu güçlerin nerede ve nasıl kullanılacağı ve Avrupa'nın büyük devletlerinin yeni kazandıkları bu güçleri nasıl ve nerede deneyecekleriydi. Avrupa devletleri yeni güçlerini Avrupa (özellikle Doğu Avrupa ve Balkanlar), Asya (özellikle Uzakdoğu) ve Afrika'da (özellikle Kuzey Afrika) kullandılar. İşte, bunu izleyen ve I. Dünya Savaşı'na kadar olan açıklamalar, yeni güçlerin bu bölgelerde kullanılışını ve bu davranışın ortaya çıkardığı uluslararası çatışma ve gruplaşmaları temel alacaktır. Zaten, 1870 sonrası dünya tarihi de büyük ölçüde bu çatışmaların öyküsünden başka bir şey değildir. Alman ulusal birliğinin kurulduğu 1871 ile I. Dünya Savaşı'nın çıktığı 1914 tarihleri arasında Avrupa tarihinin hiç değişmeyen öğesi, Almanya ile Fransa arasındaki düşmanlıktır. Hatta bu düşmanlık II. Dünya Savaşı'nın sonuna kadar sürecektir. İşin aslına bakılırsa, Almanya açısından Bismarck'ın başlangıçtaki ana amacı, 1871 düzenlemesinin bozulmasını önlemek ve Alman birliğinin güçlenmesini sağlamak için, hiç olmazsa bir kuşaklık barış dönemi açmaktı. Ancak, bu yöndeki girişimleri, Fransa tarafından düşmanca kabul edilecek ve bu devlette güvensizlik duyguları ortaya çıkacaktır. Fransa açısından ise, kin duygularının üzerinden zaman geçince, bu devletin asıl amacı, 1871 öncesi yalnızlığından kurtulmak ve böylece Almanya'ya karşı bağlaşıksız ve zayıf kalmamak olmuştur. Ancak, Fransa'nın da bu yöndeki çabaları, gerek Avusturya ve gerekse Almanya'da abartılmış güvenlik endişelerine neden olacaktır. İşte, kısa bir anlatımla, üçlü ittifak ve onun karşılığındaki üçlü itilaf, bu yeni denge arama çabalarının ürünleridir. 2. Almanya'nın Stratejik Zayıflığı Fransa'nın Almanya'nın diplomatik girişimlerinden duyduğu kuşkunun temeli, 1871 yenilgisi olsa gerek. Almanya'nın Fransa'dan duyduğu kuşkunun ise, stratejik bir temel nedeni vardır. Alman ulusal birliğinin kurulmasından hemen sonra, Doğu Avrupa'da, üç büyük monarşi arasında çeşitli birlikler kurulduğu gözlenmektedir. Bu düzenlemelerin temelinde yatan unsur şudur Yeni Alman devletinin varlığının istikrarlı ve sağlam bir diplomatik ve stratejik temeli yoktu. Modern ve güçlü Almanya, üç savaş sonucunda aniden ve güçlü bir biçimde kurulmuştu ama coğrafi bakımdan Avrupa'nın saldırıya en açık devletiydi. İngiltere, bir ada devleti olduğundan, güvenliği Avrupa Kıtası'nın Ada'ya en yakın bölgelerinin (Belçika ile Hollanda) emin ellerde bulunmasına bağlıydı. Dış politikasının temeli de Ada'ya en yakın kıta içinde güç dengesinin sağlanmasıydı. Bu sağlandıktan sonra, İngiltere güvenliği konusunda büyük bir endişe duymamış, ancak, ilerde görüleceği gibi, Belçika ile Hollanda'nın işgali onu I. Dünya Savaşı'na girmesinde en önemli neden olmuştur. Başka bir ada devleti olan Japonya için de durum aşağı yukarı aynıdır. O da, tıpkı İngiltere gibi, Ada'ya en yakın kıtada güç dengesini kollamış ve kıtanın Ada'ya en yakın bölgelerinin (bu durumda Kore ve Mançurya) emin ellerde bulunmasına çalışmıştır. Asya'da Rusya'nın güçlenmesine karşı, 1904-1905 savaşında Kore'yi işgali, ekonomik nedenlerin yanında, böylesine bir stratejik düşünceyle açıklanabilir. Fransa, bir kıyı devleti olarak, Atlas Okyanusu ile batısından, Pirene dağları dolayısıyla güneyinden ve İsviçre Alpleri ile de güneydoğusundan bir dereceye kadar emin bulunmaktaydı. Saldırıya açık bölgesi düzlük olan Almanya sınırıydı. Böylece, AlsaceLorraine ve Ren akarsuyu köprülerine sahip olduğu sürece, göreli bir güvenlik içinde sayılabilirdi. Ancak, Alsace-Lorraine stratejik bakımdan bu hassas durumuyla şimdi Almanya'nın eline geçmişti. Dolayısıyla, Fransa'nın bu konudaki duyarlılığını, ulusal ve ekonomik unsurların yanında, stratejik düşünceler de açıklamaktadır. I. Dünya Savaşı'nın en kanlı savaşları bu bölgede verilecektir. İtalya, bir yarımada devleti olarak, yine göreli olarak güvenliği açısından fazla bir endişe duymamaktaydı. İlginç bir nokta olarak, Avrupa'nın Akdeniz'deki dört büyük yarımadasının (Ispanya, İtalya, Grek ve Anadolu) kıtaya birleştikleri bölgeler genellikle yüksek dağları içeren yüksek yerlerdir (Pireneler, Alpler ve Doğu Anadolu yükseklikleri). Bu bakımdan bu sayılan devletlerle birlikte İtalya da, Kıta'ya birleştiği noktadan bir dereceye kadar emin bulunuyordu. İtalya'nın, bir yarımada devleti olarak, güvenliği açısından önem verdiği, Kıta'nın yarımadaya en yakın kıyı bölgesinin, yani Dalmaçya kıyılarının emin ellerde bulunmasıydı. Burası kendi elinde bulunduğu ya da en azından düşman elinde bulunmadığı durumlarda, güvenliğini ani bir tehdit altında görmeyebilirdi. Şimdi Dalmaçya kıyıları Avusturya'nın elinde bulunduğundan, iki devlet arasındaki bu potansiyel çatışma konusu, Bismarck tarafından hasır altı edilmeye çalışılmış ve bunda bir süre başarılı da olmuştur. Rusya, bir kıta devleti olarak, saldırı karşısında geri çekilebileceği geniş toprak parçalarına sahipti. Bu bakımdan, tüm devletler arasında stratejik açıdan en avantajlı durumdaydı. 1812'de Napolyon'un büyük ordusunu geri çekilme stratejisiyle yenmemiş miydi. Aynı strateji II. Dünya Savaşı'nda da kullanılacak ve Hitler'in büyük ordusu benzer stratejiye kurban gidecektir. Bu durumda açıkça görünmektedir ki, Avrupa'nın saldırıya en açık olan büyük devleti, hemen hemen hiçbir yanında doğal engellerin bulunmadığı ve doğu ile batısına iki güçlü devletin (Rusya ile Fransa) yerleştiği Almanya idi. Almanya'nın bu durumu, devletin tüm tarihi boyunca etkisini gösterecektir. Almanya'da, 1871'den sonra, askeri bakımdan her zaman hazırlıklı olmak ve gelecek bir savaşta ilk darbe yeteneğine sahip bulunmak, üzerinde en çok durulan konular olmuştur. İç politikada ise, bu dış politika amacını sağlamak için, ödünsüz ve sıkı bir ulusal birlik kurmak gerekliydi. Her alanda ünlü olan Alman disiplininin bir nedeni de, coğrafyanın bu azizliği olsa gerek. 3. Bismarck Antlaşmalar Sistemi Tüm bu düşüncelerin ışığı altında, Bismarck Fransa ile Rusya'nın birbirlerine yaklaşmasıyla doğabilecek iki cepheli savaş durumundan kurtulmayı, Alman dış politikasının temeli yaptı. Almanya, ister Fransa olsun ister Rusya, tek bir devletin saldırısına karşı bağımsızlığını ve toprak bütünlüğünü koruyabilir, ancak ikisinin birlikte saldırısı karşısında son derece güç bir durumda kalırdı. Fransa çok kısa bir süre önce yenilmiş olduğundan ve kin duygularının üzerinden zaman geçmemiş bulunduğundan, Bismarck, Avusturya ile Rusya'yı yanına alarak 1872 yılında Birinci Üç İmparatorlar Birliği'ni kurdu. Bu birliğe girerken Rus Çarı'nın düşüncesi, Kutsal İttifak tan kalma monarklar arası dayanışma nm sürdürülmesi, Avusturya İmparatorununki ise, Balkanlardaki gelecek genişleme çabalarında Almanya'nın önce sempati ve sonra etkin desteğini sağlamaktı. Bu birliğin önemli maddelerine göre, (i) Avrupa'nın statükosu kabul ediliyordu (ii) barış tehlikeye düşerse, taraflar aralarında görüşmelerde bulunacaklardı (iii) Balkanlar'da çıkacak herhangi bir anlaşmazlık birlikte çözülecekti (Bismarck, Rusya ile Avusturya'nın çıkarlarının bu bölgede çatışacağını anlamıştı) (iv) devrimci ayaklanmalara karşı ortak bir tutum alınacaktı ve (v) taraflar bir başka devletle ittifak yapmayacaklardı. Böylece, 1872 yılında, tıpkı 1815'te olduğu gibi, Orta ve Doğu Avrupa'nın üç tutucu monarşisi birleşmiş oluyordu. Ancak, Bismarck'ın da korkulu bir biçimde beklediği gibi, birlik 1875 yılında başlayan Balkan bunalımı sırasında dağıldı. Bundan sonra Bismarck, hiç olmazsa Avusturya'yı sürekli yanında tutmak istemiş ve 1879 yılında bir ittifakla bu devleti Almanya'ya bağlamıştır. Bu ittifak, üçlü ittifak üçgeninin birinci kenarını oluşturur. İttifakın önemli maddelerine göre, taraflardan biri Rusya'nın saldırısına uğrarsa, öteki taraf saldırılanın yardımına koşacaktı. Ancak taraflardan biri, Rusya'dan başka bir devletin (Fransa denmek isteniyor) saldırısına uğrarsa öteki taraf yansız bir politika izleyecek Rusya bu saldırgan devlete yardım ederse, öteki taraf müttefikine yardım edecekti. Görüleceği gibi, taraflar Fransa'nın yalnız başına girişeceği bir saldırıdan fazla çekinmemekteydiler. Bismarck, Avusturya ile yaptığı ittifaktan sonra, Rus dostluğuna ve bunun resmi bir ittifakla güçlendirmeye daha çok önem vermeye başladı. Çünkü, şimdi bu Avusturya ittifakı yüzünden, istemeyerek de olsa, Rusya ile savaşa girişebilirdi. Bu yüzden, 1875 Balkan bunalımının hızı kesildikten sonra, Rusya ile Avusturya'yı Balkanlarda yeniden anlaştırdı ve 1881 tarihinde ikinci üç imparatorlar birliğini kurdu. Bu birliğin önemli maddelerine göre, (i) taraflardan biri, bir dördüncü devletle savaşırsa, öteki iki taraf yansız kalacaktı (ii) taraflar Avusturya'nın 1878 tarihli Berlin Antlaşması ile kazanmış olduğu haklara saygı göstereceklerdi (Bosna-Hersek'in işgal ve yönetimi Avusturya'ya bırakılmıştı) (iii) Türk boğazlarının kapalılığına saygı gösterilecek ve Osmanlı devletinin başka bir devlete boğazlarda üs vermesi önlenecekti (burada İngiltere ya da Fransa'dan söz edilmekteydi). Bu düzenlemeleri izleyerek, Bismarck, Afrika sömürgelerinde genişlemek isteyen ve bu girişimlerinde en çok İngiltere ve Fransa ile çatışma ihtimali bulunan İtalya'yı, 1879 AlmanAvusturya ittifakı içine almış ve böylece 1882 yılında Almanya, İtalya ve Avusturya arasında üçlü ittifak kurulmuştur. Bu ittifakın önemli maddelerine göre, (i) taraflar birbirlerine yönelen ittifaklara girmeyecekler (ii) tahrik edilmeden Fransa İtalya'ya saldırırsa, öteki iki bağlaşık İtalya'ya yardım edecekler (iii) taraflardan biri, kendi tahriki olmaksızın iki ya da daha çok devletin saldırısına uğrarsa, tüm müttefikler savaşa katılacaklardı. Bismarck'ın bu gerçekten akıllı ve Almanya'yı Avrupa'nın siyasal bakımdan en etkin devleti haline getiren tasarıları, Avusturya ile Rusya'nın Balkanlar'da birbirleriyle çatışan girişimlerde bulunmamaları temeline dayanıyordu. İşte, bu gerçekçi bir beklenti değildi. Avusturya