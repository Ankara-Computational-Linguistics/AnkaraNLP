kardeşim olacağını öğrendiğim zaman mutluluktan havalara uçmuştum mesela. Sabah uyandığımda her yerin bembeyaz olduğunu gördüğümde de oldu. Yılbaşı geldiğinde annemin ağacın altına koyduğu hediyeleri görünce de uçmuştum. Ya da doğum günümde dolapta tavşanlı pasta görmek bile benim ayaklarımı yerden kesen şeylerden biriydi. Aslında ne kadar da şanslıyım. Mutluluğumun aslında benim kanatlarım olduğunu küçükken öğrendim. Tırmandım. Evdeydim, kapıların sütunlarına tırmanırdım. Bahçeye çıkardım, ağaçlara tırmanırdım. Pikniğe giderdik, tepeciklere tırmanırdım. Hep bir hedef noktam vardı. Kapının en üstüne dokunmak, ağacın en üst dalına oturmak, tepeye çıkıp kollarımı açmak. Bazen de çatılara çıkmak isterdim. Etrafı merak ettiğim için değil, sadece nasıl bir his olduğunu yaşamak istediğimden. Hepsini yaptım. Evet oralara da ulaştım ama öyle bir çalıştım ki ben çok güzel başarılar elde ettim. Öyle küçük adımlarla başladım ki yol hiç bitmeyecek gibiydi. Hiçbir zaman oralara gelemeyecekmiş gibi gözüktü gözüme hedeflerim. Ama onu da başardım. Şimdi istediğim yerdeyim. Eğitim hayatım boyunca istikrarlı olarak hareket edememiş ve korkarak ilerleyen biri olarak şu anda istediğim yerde olmam beni hayrete düşürüyor. Demek ki gerçekten istemeli ve inanmalıymış insan. Ne yaptığının değil, yapabileceklerinin farkına varmalıymış. Hep istedim, herkes gibi. Çok zengin olmayı istedim. Çocukluk işte, zenginlik deyince akıllara para geliyor tabii. Ama ben büyüdükçe farkettim zenginliğimi. Okulda sayıları öğrenince paradan önce halalarımı, teyzelerimi saydım. Anneannemin yaşını hesaplayıp, kaç torunu olduğunu saydım. Günler geçtikçe sayılar çoğaldı, ailemize küçük yeni üyeler katıldı. Çoğaldık git gide. İşte benim gerçek zenginliğim. Ailem, en değerlilerim. Onlar ne bir rakam ne de gelip geçici bir heves. Küçükken anlayamasam da şimdi çok iyi biliyorum, hayatta asıl istediklerimize çoktan sahip olduğumuzu. Peki bütün bunlar nerden mi geldi aklıma? Neden mi küçük bir kız çocuğuyken neler hayal ettiğimi anlattım? Çünkü “Little Boy” da aynen böyle yapmıştı. İnandı. Bir gücü olduğuna inandı. İstediği nesneleri kendine doğru çekebildiğine inandı ve babasının ona geleceği günü bekledi. Yılmadı. Herkesin aksine, onun inandığı bir hayali vardı, bekledi. Ben de öyleydim. Çok istedim, çok inandım, “bugün okula uçarak geldim” demek istedim sınıf arkadaşlarıma. Şimdi ise hergün uçarak gidiyorum, tırmanıyorum ve sahip olduklarımın değerini biliyorum. Yaşadığımı hissediyorum. İnanmak, yaşamanın yarısı galiba... MONTEVERDE Alejandro, Little Boy Hilal Şüheda Solmaz Bir Yudum İnsanlık Bundan yıllar önce Victor Hugo’nun Sefiller isimli romanını okuduğumda hissettiğim duygu bombardımanın iki mislini, Tom Hooper yönetmenliğini yaptığı aynı isimli filmde hissettim. Filmden sonra gözlerimin kızarıklığı ve burnumun şişliğini umursamaz bir şekilde yürürken tek düşündüğüm şey hayatı güzel yapanın da çirkin yapanında insanlar olduğuydu. Nasıl olabiliyor da kırk altı kromozomluk, benzer fonksiyonlara sahip varlıklar birbirlerini bu kadar andırırken birbirlerinden bu kadar farklı olabiliyorlar? Bir tarafta düşene elini uzatan, sorununu kendi sorunu gibi düşünen, başkaları için üzülebilen Jan Valjean gibi insanlar; bir taraftaysa kendinden daha çok kimseyi sevemeyen kendisine dokunmaya yılanı bin yaşatmak bir yana bir de onun sırtını sıvazlayan mahlûklar var. Bu türün örneğine Sefiller adlı filmde Victor Hugo’nun romantik yaklaşımından dolayı pek rastlamamış olsam da günlük hayatımda her an yanımda varlar. Sene 2012, on altı yaşındayım o zaman. Elimde sigara hayatımı istediğim gibi yaşayamadığım için ağlıyorum bir köşe başında. Derdim belki bazılarına göre küçüktür; ama o zamanlar bende kalbimin gereksiz yere attığı hissini uyandırdığından; ne olmak istediğimi, ne yapmak istediğimi bilmediğimden bana epeyce büyük geliyordu. O sırada bir amca geldi yanıma: elli yaşlarında, hafif tombul, saçları pek az ve olanlar da beyaz. Yanıma çömeldi. Korktum açıkçası. Yolda yürürken kadınlara laf atan zihniyetten biri sandım kendisini. Bana bir çikolata uzattı. “Sigara içeceğine şundan yesene. Hem ciğerlerin temiz kalır, hem de daha çok mutlu eder seni.” dedi. Öncekinden daha çok ağladım. Yanaklarım soğuktan sızlayana kadar hem de. Bu süreçte o bey yanımda bekledi. Ben biraz daha sakinleşince yanıma oturmak için izin aldı ve benimle sohbet etmeye başladı. “Derdini paylaşsana bir münakaşa yapalım bu konuda.” dedi. Beni tanımayan, daha önce beni hiç görmemiş ve bir daha görmeyecek olan bu adam beni tam bir buçuk saat boyunca dinledi. Derdimi derdi edindi, bana tavsiyeler verdi. Tavsiyeleri ne kadar uygulanabilirdi tartışılır ancak bana değer verip yanımda durması beni hala bu dünyada güzel şeylerin de olabileceği konusunda cesaretlendirdi. Benden tek bir söz istedi: bir daha sigara içmemem. O gün bu gündür ben sigaraya ağzımı sürmedim. Belki de ona gönül borcumu yine kendime daha büyük bir iyilik yaparak ödedim. O adam benim hayatımın Jan Valjean’ıydı. Ne yazık ki, herkes Jan Valjean olamıyor. Kimileri insanların derdine, her türlü haksızlığa, saygısızlığa ve sevgisizliğe susabiliyorlar. Fıtratlarından olduğuna inanmak istemiyorum. Kim bilir belki de onlar hiç Jan Valjeanlarla karşılaşmadılar ve bu yüzden kızgınlıklarından bencil olmaya çalıştılar. Sonrasındaysa bunu üzücü bir şekilde başardılar. Buna en çok şahit olduğum yer şüphesiz ki ilim ve irfan yuvası olması gerektiği yerde acımasız insanların oyun alanı olan okullar. Lisede bir sınıf arkadaşım vardı. Belirtmem gerek ki maddi durumu çok kötüydü ve okul ihtiyaçlarını karşılayamıyordu. Kendisiyle defalarca bu şekilde dalga geçildiğine şahit oldum. Arkasından kıs kıs gülüyorlardı. Sınıf arkadaşlarımın belki de bazı dizilerde görüp özendikleri gençler gibi “acımasız”, “kötü” ancak “popüler” ve “istenen” olmak için yaptıkları bu hareketin, o kızı ne kadar rencide edebileceğini düşünebildiklerini sanmıyorum. İşin en acı kısmıysa sırf “dalga geçilenin yanında, dalga geçilenle olmak” yerine “dalga geçenlerden olmak” daha cazip geldiği için bu insanların birbirlerini dört yıllık lise hayatımız boyunca uyarmamaları. Dünyadan çirkinlikleri silmek pek mümkün değil anlaşılan. İnsanları iyi ya da kötü diye etiketlemek istemesem de, –sonuçta onların hayat hikâyelerini bilmiyorum- bazı insanların çirkinliklerini ne yazık ki görmezden gelmiyorum. Yine de her insanın her şeye rağmen güzellikler yaratabileceğini düşünüyorum. Bazen çikolata uzatan amcalar, derdimi dert edinen insanlara denk geldikçe, Jan Valjeanların gerçekten hayatta olduklarını gördükçe çıngırağını zevkle sallayan üç yaşındaki bebeklerdeki saf sevinç seviyesine erişiyorum. Bu dünyada hala uğruna yaşanabilecek şeyler var ve bu şeyler uğruna savaşmaya değer: sevgi gibi, mutluluk gibi, aşk gibi… Kendim de dâhil herkes bilmeli ki iyilik aramaya gerek yok, güzelliklere tanık olmak için saatler harcamaya gerek yok. İyilik yaratmak, insanlar için güzel olmak hepimizin elinde. Kendisine dokunmayan yılanları yaşatan, sırtını sıvazlayanları görmezden gelmek aslında o kadar kolay ki! Hayatımıza her şeyi güzelleştirip aldığımız, Jan Valjeanlardan olduğumuz yarınlara sağlıcakla… Kaynakça Hooper, T. (Yöneten). (2012). Sefiller [Sinema Filmi]. Monoton Hayatlar Yaşarken, daha doğrusu yaşadığımızı en fazla hissetiğimiz zamanlarda etrafımıza bakarız ve daha fazlasını isteriz. Sadece gerçekliğe uyandığımız zaman gözlerimiz açarız ve diğer insanları umursarız kendi hayatımız ne kadar ortalamanın üstünde olsa da başkalarının basit ama daha mutlu olduğu hayatlara imreniriz ve onlar gibi olmak için bazı seçimler yaparız. İşte tam bu sırada aslında birçok kişi tarafından mükemmel olarak görülen hayatımızı yeterli bulmamaya başlarız ve hiçbir şeyden memnun olmama, hayal kırıklığı, öfke ve üzüntü ile harmanlananduygularımız günden güne artmaya başlar. Bunun nedeni hayatımıza ilk girdiğinde heyecan veren şeylerin monotonlaştıktan sonra, üzücü de olsa değerini yitirmesidir. Fakat bu ne kadar doğru olsa da monotonlaşmayan hiçbir şey hayatımızda kalıcı olamaz, fakat bu insanın doğasında olan yeni heyecanları arayışına . Paulo Coelho Aldatmak adlı romanında tam da bu konuyu ele alıyor. Modern şehir kadını Linda'nın kendini bulma yolculuğunu felsefik bir yaklaşım ile anlatıyor. Mükemmelleşen hayatlarımızdaki en büyük problemlerden biri de daha fazlasını istememizdir ve biraz da bencilleşmemizdir. Bu duruma en güzel örnek Aldatmak adlı romandaki Linda isimli kadındır. Dünyanın en rahat metropollerinden, biri olan Cenevre'de yaşadığınızı düşünün hayatınızın mükemmel sayılabilecek derecede iyi olduğunu hayal edin. İyi bir işiniz, eşiniz var maddi sıkıntınız yok sağlığınız yerinde hayal edebileceğiniz her şeye ulaşabilirsiniz sadece mutluluk dışında. Ne kadar paranız veya zamanınız da olsa da gerçek mutluluk bunlardan bir gömlek daha üstündür. Mutluluğa ulaşmak fedakarlık ister mutluluğa ulaşmak hataların yapılmasını ister öyle hatalar ki evrende varlığınızı tekrar sorgulmaya sebep olabilecek hatalar ve artık en sonunda ya tamamen değişmiş, yenilenmiş, arınmış olacaksınız ya da kaybetmiş olacaksınız. Aşık olmakta mutlu olmak yolunda yapılan hataların başıdır. Aşık olmak anlık bir şey. Birden her şeyin çok parlak göründüğü, birden en solgun renklerin bile ısınmaya başladığı, birden her şeyin daha çok daha zevk verici olduğu andır. İnsan karar vererek aşık olmaz olduğu zamanda başta yapılan her aktivite heyecan vericidir hayatınızda ilk defa o zaman gerçekten yaşadığınızı hissedersiniz. Paulo Coelho'nun da dediği gibi " Işıktan bir zırhın bedenimizi sardığını hayal edin"(Paulo Coelho - Aldatmak-56.Sayfa) size hiçbir şey zarar veremez veya mutsuz edemez gibi düşünürsünüz. Fakat zaman geçtikçe her şeyin sıradanlaştığını, monotonlaştığını anladığınız zaman bir bakmışsınız ki bu yaşadığınız geçici mutluluk size yük olmuş. Bu yükten kurtulmak için çeşitli yollara başvuracaksınız, kişiliğinize tamamen zıt olsa bile yapılması zorunlu olan hatalar kaçınılmaz olacaktır sizin için. Gerekirse sevdiğiniz kişiyi geçici mutluluğu yakalamak uğrunda defalarca aldatacaksınız. Peki bu gerçek olmayan mutluluğa sahip olduğunuz zaman ne olacak ? Evet hiçbir şey monoton değil bütün pastel renkler yeniden ısınıyor, güneş sabahları daha parlak, geceleri elbiselerinizin üzerine düşen ay ışığı daha parlak fakat yaşadığınız bu geçici mutluluk eninde sonunda sizin için iki kat yük oluşturacak. Aslında siz en büyük zaferin içinde kaybolmuş ve kaybetmiş olacaksınız. Yine sabah olacak yine yeni bir gün doğacak ve siz yeniden öleceksiniz. İşte tam bu noktada kafanızı kaldırıp ben ne yaptım diyeceksiniz ve bu durum, etrafınızdaki tek gerçeğin aslında monotonlaşan şeyler olduğunu anlamanıza yardımcı olacak. Monoton olmayan hiçbir şeyin hayatınızda kalıcı olamayacağını ve asla yeni bir monotonluğa girişin eskisini daha kötü göstermeyeceğini de farkedeceksiniz bu sayede. Yani kısacası bir kürenin üzerinde yapılan bütün yolculuklar aslında başlangıç noktasına yaklaşmanıza yardımcı olacaktır. Uğur Erçin 21400194 Kaynakça ; http://blog.milliyet.com.tr/anlik-/Blog/?BlogNo=428086 http://www.bunumuaramistiniz.com/detay-bir-kurenin-uzerinde-yapilan-butun-yolculuklar-aslinda-yalnizca-baslangic--24643.aspx H. Betül KARA BİR CENAZENİN SON NEFESİ İnsanoğlunun ezelden beri geleceği bilmeye dair şiddetli arzuları vardır. Bu arzu bilinmezlikten kaynaklanan bir korku ve endişeyle beslenir. Fakat bize “Ölüm tarihini bilmek ister miydin?” diye sorulduğunda tereddüde düşeriz. Ne zaman öleceğini bilen bir insan artık hayatından eskisi kadar lezzet alamayabilir ya da ona göre hayatına çekidüzen verip kalan zamanını değerlendirebilir. Ölüm tarihlerini neredeyse kesin olarak bilen yalnızca idam mahkûmlarıdır. Filmlerde rastladığımız son bir ayı kalan insanlar çılgınca son isteklerini gerçekleştirmeye çalışması, şimdiye kadar yapamadığı şeyleri denemeleri ve bazılarının hayatın tadına yeni varması ölümü düşünmeden yaşadığımızın ve her şeyi ne kadar ertelediğimizin bir göstergesidir bence. Kendi hayatıma baktığımda ertelediğim çoğu şeyi keşke daha önce yapsaydım diyorum. Maalesef ertelemeye devam ediyor ve yaşamın bazı noktalarını kaçırıyorum. Yazın okuduğum Ölü Gömme Törenleri beni etkileyen kitaplardan biri oldu. Bir çırpıda okudum demek isterdim ama içinde barındırdığı yoğun ölüm fikri ve çaresizlik hissi kitabı ağırlaştırdı benim için. Nasıl günlük hayatta konu ölüme gelince ortama bir durgunluk hâkim olursa, öyle devam etti hikâye boyunca. Sanki bütün bir kitap uzun süren bir cenaze töreni gibiydi. İdam kararı verilen bir mahkûmun hissettiklerini iyi yansıtması kitabı derinleştiren etkenlerden biriydi. Aslında bu, idam kararı verilen birinin psikolojisi hakkında beni düşündüren ilk kitap değildi, Victor Hugo’nun Bir İdam Mahkûmunun Son Günü benzer şeyleri hissettirmişti yıllar önce. “Zindancının yeterli olduğu yerde cellada gerek yoktur.” demişti ölüme mahkûm edilen karakter. Öldürmek neye yarar kime yarar diye düşünmeden edemiyorum. Belki bir katilse kişi, maktulün ailesinin öfkesini hafifletir ölünce. Peki ya idam mahkûmunun ailesi? Ne kadar kötü bir insan da olsa, ağza alınmayacak şeyler de yapsa hala bir ailenin üyesi bu insanlar. Onları ölüme mahkûm etmek sadece onları değil ailesini, sevdiklerini de etkiliyor elbette. Yaşanılmadan asla tam olarak anlaşılmayan durumlardan biri de bu sanırım. Öyle aniden vurulmak ya da bir araba kazasına kurban gitmek değil de çaresizce ölümü beklemek ve elinden hiçbir şey gelmemesi. “Kendi ölümlerine zorla sürüklenip götürülmeyen kişiler bu yüreğin nasıl sıkıştığını ve ağırlaştığını içinde yalnızca boş bir yumurta bulunan taşlardan örülü bir yuvaya dönüşene dek nasıl sertleştiğini anlayamazlar.” diyor ölüme günden güne yaklaşan karakter. Elbette idama mahkûm edilmiş olanlar hep masumdur demiyorum, fakat içlerinde masum olanları baş başa bıraktığımız o korkunç anları düşünmek bile istemiyorum. Masumluğu idam edildikten sonra ortaya çıkan insanların sayısı az değil. Ya da masum olmasa bile o insanın neler yaşayıp o duruma geldiğini merak ediyorum hep. Bir insanı sadece davranışlarıyla ya da verdiği tepkilerle tanıyamayız elbette. Çoğu psikopat gibi çocukluğunda ve genç yaşlarında problemler yaşayan, son nefesini vereceği tarih resmi kurumlar tarafından ilan edilen insanlar bunlar. Kimi gülerek karşılıyor, kimi çıldırarak. Belki önce inkâr edip sonradan kabulleniyorlar sonlarını. Yabancı sinema filmlerinde sıkça gördüğümüz gibi idam mahkûmlarına son yemeklerinde ne istediklerini sormaları hep ilgimi çekmiştir. Belki binlerce öğün yiyeceği elinden alarak onaseçmesi gereken son bir yemek sunuyorlar. Şimdi bana yarın sabah öleceğimi söyleseler ve benden son yemeğimi seçmemi isteseler sanırım karar vermek çok zor olurdu. Hayatımın son gününde ne yapacağıma karar vermek ise daha da zor. O kadar çok şey düşünüp o kadar azını yapıyorum ki geriye onlarca seçmediğim seçenek, gitmediğim yollar, söylemediğim sözler ve gerçekleştirmediğim hayaller kalıyor. Aysu Koca ÖNEMLİ OLAN İZ BIRAKABİLMEK Bana sorarsanız sahip olduğun en önemli şey nedir diye özgürlük derim. Neden mi? Çünkü ne yapacağımı, nereye gideceğimi veya ne düşüneceğimi kimseye sormadan yapabilme hissi diğer hislerden çok daha güzel. Bana toplumda bir birey olarak var olduğumu hissettiren özgür olmam. Benim için özgür olmakla nefes almak aynı şeyler. Bu yüzden kendi kararlarımı benim yerime bir başkasının verdiğini düşünemiyorum bile. Bu muhtemelen çok korkutucu ve saçma olurdu. Yani, benim karar verme yetim varken neden başka biri benim yerime düşünsün ki? Eğer böyle olsaydı, nefes almakla yani hayati bir fonksiyonla aynı kefeye koyduğum şey olmayacaktı. Benim için yaşamanın bir anlamı olmayacaktı yani. Bu yüzden herhangi bir sebepten elimden alınsa da onu tekrar kazanmak için her şeyi yaparım; tıpkı Esaretin Bedeli filmindeki Andy gibi… Filmi izlerken kafamda hep özgürlük kavramını sorguladım ve acaba ben özgürlüğüme ne kadar sahip çıkıyorum ya da önemsiyorum diye sordum kendime. Film bittiğinde ise Andy bana özgürlüğüm herhangi bir sebepten kısıtlansa da bu durumu kabullenmeyip, tam tersine, onu bir şekilde geri kazanmam gerektiğini gösterdi ve elbette sahip olduğum en değerli şeyin o olduğunu bir kez daha hatırlattı. Daha sonra hayatıma şöyle bir göz gezdirdim; bebeklik ve çocukluk evresinde, yani aklımın birçok şeye yetmediği zamanlarda, özgürlükle ilgili bir şeyler bulamadım doğal olarak. Daha hiçbir şeyin farkında değildim çünkü. Annem ve babam ne derse, onlarda ne görürsem onu yapıyordum. Ama gençlik dönemime geldiğimde artık yavaş yavaş hayatımda olup biten bir şeylerin farkına varmaya başladım. Hayatıma çocukluğumda duyduğum kavramlardan daha karmaşık kavramlar girdi ve artık bunlar üzerinde kafa yorma dürtüsü ortaya çıktı. Kısaca düşünmeye başladım diyebiliriz. Artık öyle bana söyleneni anında kabul etmiyorum veya hemen uygulamıyorum. Önce onu aklımda tartıp öyle karar veriyorum. Her şeyi kabul etmek yerine ‘Hayır’ diyebiliyorum mesela. Diğer insanlardan bağımsız olarak görüyorum kendimi. En basitinden ne yemek veya ne giymek istediğime, hangi üniversiteye gideceğime, hangi sosyal etkinliklere katılacağıma benim karar veriyor oluşum bana en çok güç veren şeyler. Bunların gençlik döneminde oluşmaya başlaması benim özgürlük tanımımı biraz değiştirdi. Evet özgürlük doğduğum andan beri benimleydi ama ben asıl özgürlüğümü çocukluk evrem bittiğinde, yani düşünüp kendi kararlarımı vermeye başladığımda kazandığıma inanıyorum. Bana sorabilirsiniz ‘Neden düşüncelerini özgürce ifade etmek senin için bu kadar önemli?’ diye. Bildiğiniz gibi bu dünyada sonsuza dek kalmıyoruz ve ben de birçok insan gibi bu dünyadan göçüp gittiğimde adımın silinmesini değil de hatırlanmasını ve anılmasını istiyorum. Ancak o zaman bu dünyaya gelmemin ve burada geçirdiğim yılların bir anlamı olabilir. Bu yüzden düşüncelerimi, hissettiklerimi bir şekilde bu dünyaya kazıyabilmeliyim ki ilerde birileri benim ismimi anıp bu kız da böyle düşünüyormuş diyebilsin. Tıpkı filmdeki Brooks gibi. Belki güzel bir veda değildi onunki ama o duvara kazıdığı ismi bile onun hakkında konuşulmasını, hatırlanmasını sağlayacak. Bahsettiğim şey tam olarak bu. Bir şekilde bu dünyaya gelip gidiyoruz. Ama gelişimizin bir anlamının olmasını istiyorsak bu dünyada bir iz bırakabilmeliyiz. Bu da ancak özgürsek yapabileceğimiz bir şey. Evet, bütün metin boyunca söylediğim gibi özgürlük benim en değerli varlığım. Şartlar ne olursa olsun elimden almalarına izin vermeyeceğim kadar önemli benim için. Çünkü kendime ben varım, ben bir bireyim diyebilmem için düşüncelerimi özgürce ifade edebilmem gerektiğine inanıyorum. Düşüncelerimle bu dünyaya bir iz bırakabilmek, hatırlanmak… Eğer siz de benim gibi düşünüyorsanız özgürlüğünüze sıkı sıkı sarılın ve kimsenin onu elinizden almasına izin vermeyin. DUYGU GÜMÜŞCÜ MODERN ZAMAN HAPİSHANELERİ Modern hayatımızda, hapishanelerin alışveriş merkezleri olduğunu düşünüyorum. Neden mi? Çünkü tüketim çılgınlığına kapılmış insanlar -suçlular gibi- oradan kaçamıyorlar. Aksine, zaman geçtikçe nerede olduklarını ve ne yaptıklarını sorgulamak yerine hapishanelerine daha çok bağlanıyorlar. Modern zaman hapishanelerinin, diğer hapishanelerden farklı olarak insanlara ihtiyaçları olan tek şeyin, “poşetlerine koyabilecekleri şeyler” olduğunu empoze ettiğini düşünüyorum. (Ballard,37) Hapishanelerin demirden parmaklıkları olmasa bile insanlar buradan dışarı çıkamıyorlar. Hatta daha da kötüsü, bazıları orada olduklarının farkında bile değiller. Ballard’ın Öteki Dünya adlı kitabının ana teması olan insanların tüketim çılgınlığından ya da modern hapishanelerden kaçamaması olayı aklıma bir deneyi getiriyor. Eminim birçok kişi bu deneyi duymuştur. Deneyin ilk aşamasında bir kurbağa, kaynar su dolu bir kaba atılıyor. Doğal olarak, oradan sıçrayarak kendini kurtarıyor. Deneyin ikinci aşamasında ise kurbağa, ılık bir suya bırakılıyor ve su yavaş yavaş ısıtılıyor. Bu sefer, kurbağa kaçmayı düşünmüyor. Aksine, keyfi oldukça yerinde ve suyun gittikçe ısındığını fark etmiyor bile. Deneyin sonucunda, ne yazık ki kurbağa, kaynar suda haşlanarak ölüyor. Modern hapishanelerin insana yaptığı şeyin de aynı mantık olduğunu düşünüyorum. İnsanı tüketim yapmaya yavaş yavaş alıştırıyor ve insan daha ne olduğunu bile anlayamadan kendini bir anda tüketimin merkezinde buluyor. İnsanların çoğu - ne yazık ki bu gruba ben de dahilim- ihtiyacı olmadığı halde yeni eşyalar almak istiyorlar. Bunun nedeni, modern hapishanenin insanları sürekli tüketim yapmaya zorlamasından kaynaklanıyor. Artık, ne yazık ki ihtiyaç listesi ilk sıralarda değil. Modern hapishanelerin demir parmaklıklara ihtiyacı yok. Ama insanlar, oradan ayrılmamak için birbirlerini yeterince teşvik ediyorlar. En fazla tüketimi yapan kazansın, o halde yarış başlasın! Modern hapishanelerin başka hileleri de var. Bunları keşfetmek çok zor değil. Mesela, ben ne zaman bir alışveriş merkezine gitsem ilk fark ettiğim şeylerden biri zaman algısını yansıtan hiçbir şeyi görememem olmuştur. Kitabın ana karakteri Richard da etrafına baktığında hiçbir yerde saat göremiyor ve havanın aydınlık mı yoksa karanlık mı olduğunu dahi anlayamıyor. Zaman algısı kaybolunca orada geçirdiği vakit de git gide artıyor. Yani, tüketim için çok daha fazla vakit oluşuyor! Benim için tüketicilik kelimesi kendi anlam sınırını çoktan aşmış durumda. Buzdağının görünmeyen yüzünün yavaş yavaş açığa çıktığını görüyorum. Çünkü insanlar sadece ihtiyaçlarını karşılamak için alışveriş yapmıyor, aynı zamanda bunu bir çeşit ayin gibi görüyorlar. Mutlaka yapılması gereken, olmazsa olmazlar listesi gibi... Yoksa hapishanelerde nasıl vakit geçireceğiz ki? Aslında boş vakitler için pek seçenek yok. Çevreme baktığımda her yerde yeşillik yerine maalesef bol bol betonlaşmış binalar ve alışveriş merkezleri var. Haftasonunu nasıl geçirsem diye düşündüğümde ne yazık ki aklıma ilk olarak alışveriş merkezlerine gitme fikri geliyor. Bazen alışveriş yapınca mutlu olacağımı zannediyorum ama pek de mutlu olduğum söylenemez. Çünkü insan doyumsuz bir yapıya sahip. Bu yüzden, ne kadar çok şeye sahip olursak olalım hep daha fazlasını istiyoruz. Tıpkı Ballard’ın Öteki Dünya adlı romanında bahsedilen fanatik tüketiciler gibiyiz. Bu doyumsuz istekler tüketim çılgınlığını iyice pekiştiriyor. Bu hapishaneyi biz kendi ellerimizle inşa ettik ve kendimizi saydam parmaklıklar ardına kilitledik. Özgürlüğümüze kavuşmak yerine daha çok tüketmeyi tercih ettik.Yazarımız Ballard kitabın ismini seçme konusunda oldukça başarılı. Tüketim çılgınlığı kesinlikle Öteki Dünya’ ya ait. Ne yazık ki modern hapishanelerimiz sayesinde biz de oraya ait oluyoruz! Yararlanılan Kaynaklar Ballard, J. G. Öteki Dünya. İstanbul: Sel Yayıncılık, 2013. Baskı. Hep Çocuk KalsakNaz KaplanHayatı en güzel şekilde kim yaşar deseler, cevabım kesinlikle küçük bir çocuk olurdu. Daha gerçek dünyayla tanışmamış, bu nedenle kendi dünyasını yaratıp içinde kendine bir hayat kurmuş küçük bir çocuk... Ne çok isterdim çocukluğuma dönmeyi ve orada ömrüm boyunca kalmayı. Her şeyin kocaman, eğlenceli bir oyundan ibaret olduğu o dünyadan yaşanacak daha güzel bir yer olabilir mi? Alain Mabanckou’nun, Yarın Yirmi Yaşında Olacağım isimli kitabını okuduktan sonra bu düşüncelerimde biraz daha derine inmeye başladım. Hep imrendiğim çocuk gözüyle yaşamanın saflığına biraz daha yakından bakıp, biraz daha o hayatın içinde kaybolma şansı buldum. Bunları düşünürken sokakta yürüyordum ki, bir ilkokulun önünden geçtiğimi fark ettim. Öğle molasına girmiş olmalılar ki, okulun bahçesi cıvıl cıvıl çocuk sesleriyle dolmuştu. Bir kısmı etrafta keyfince bağıra çağıra koşuşturuyor; bir kısmı kaç kere yere düştüklerini ve üstlerinin ne kadar kirlendiğini umursamadan “yakan top” oynuyor; içlerinden ikisi, kaşlar çatık, yüzleri kıpkırmızı bir halde birbirlerine yumruk sallamaya çalışıyor, iki dakika sonra hemen barışıp koşa koşa futbol oynamaya gidiyorlar... Bu manzaranın güzelliğine dalıp, geçirdikleri vakitten ne kadar çok keyif aldıklarını ve o anki keyifleri dışında nasıl başka hiçbir şeyi umursamadıklarını gözlemledim bir süre. Bir insanın kendine yapabileceği en güzel şeylerden biri arada bir sadece anı yaşayıp, salt mutluluğu hissetmek olmalı. Kaygılarından, endişelerinden, dertlerinden, şikayetlerinden ve diğer iç karartıcı her şeyden arınıp, sadece anın tadını çıkarmak... Hayattan olabildiğince tat almak... Tıpkı bir çocuk gibi... O kadar çok şey yansıtabiliriz ki kendi dünyamıza benim bu tatlı ilkokulda yakaladığım değerli anlardan. Kin mesela, kırgınlık... Eğer dikkatli bakarsak, o iki küçük çocuk bize çok önemli bir ders veriyor. Kısacık bir süre içerisinde kavga ederken beraber güle oynaya futbol oynamaya gidiyorlar. Bütün kırgınlıklarını bir kenarı bırakıp, beraber eğlenmeye gidiyorlar. Buna karşın iki arkadaşımın yaşadığı bir durumdan örnek verecek olursam, iki hafta önce bir tartışma yaşadılar, birbirlerine kırıcı sözler söylediler. İkisi de iyi arkadaşım olduğu için ikisiyle de bu konu hakkında konuştum, hala da vakit buldukça konuşuyorum fakat ikisi de bir adım atıp en azından karşı tarafı anlamak istemiyor. İnsanlar büyüdükçe onlarla büyüyen egonun sebebi mi dersiniz, yine büyüdükçe kötü anılara daha çok dikkat edip takılmamızdan mı dersiniz bilmiyorum; sadece bildiğim, gördüğüm ve savunduğum bir şey var ki, biz büyüdükçe sorunlarımız daha çok giriyor hayatlarımıza. Oysa nasıl güzel olurdu hepimiz kavgalarımızdan, kırgınlıklarımızdan, kızgınlıklarımızdan sonra birbirimizi tekrar dinlesek ve orta yolu bulsak. Ne güzel olurdu kin tutmasak. Aklıma Burning Man Festivali'nden bir kare ve onun içerdiği bir sanat eseri geliyor bu noktada. İçimizdeki çocuğu ve onu engelleyen bizleri anlatan çok kıymetli bir eser... Milov, Alexander. Love. 2015 Nazım Hikmet’in de dediği gibi, Dünyayı çocuklara verelim Bir günlük de olsa öğrensin dünya arkadaşlığı… İlkokul bahçemizden çıkarılabilecek bir başka ders ise hayatı bir nebze de olsa umarsız yaşamak olmalı. Tıpkı öğle teneffüslerinde, düşe kalka, üstlerini kirlete kirlete oyun oynayan, toptan kaçmak dışında hiçbir şey düşünmeyen, o anın güzelliği ve heyecanı içinde kaybolmuş çocuklar gibi umarsız yaşamak... Hepimiz böyleyiz veya hepimiz böyle olabiliriz demek çok isterdim ama maalesef büyüdükçe ilerledikçe umursadığımız ve kaygılandığımız şeyler girmeye başlıyor hayatımıza. Örneğin üstüne yemek döken bir genç kızın kaygıları ön plana çıkmaya başlıyor. Üstünün çirkin görüneceğini, arkadaşlarıyla okul çıkışında gittikleri yerde böyle oturamayacağını düşünmeye başlıyor. Veya büyüdükçe üstümüze giydiğimiz şeylere daha çok dikkat etmeye başlıyor, uyumsuz giyinirsek ve çirkin görünürsek bize bakarlar kaygısıyla düzgün giyinmeye çalışıyoruz çoğumuz. Oysa ne güzel olurdu hepimiz eski günlerimizdeki gibi hayatı arada bir de olsa umursamadan yaşasak. Sadece arkadaşlarımızla dışarı çıktığımızı düşünsek ve üstümüzdeki yemek lekesini unutsak. Ne güzel olurdu giydiğimiz kıyafetin uyumsuzluğunu kafamıza takmasak. Ne güzel olurdu hep çocuk kalsak. Zeki Akdoğan, Çocukluğa Özlem adlı şiiriyle fikirlerimi çok güzel özetliyor, Ah çocukluk! Yaşanmış ve yaşanmamış ne varsa, Bir daha geri gelmeyecek. Çocukluğa duyulan özlem, Ömür boyu dinmeyecek. KaynakçaMabanckou, Alain. Yarın Yirmi Yaşında Olacağım.Timaş Yayınları,2015.Efsun Bal Sosyal Medya Görgüsüzlüğü Hangimiz günün her saati sosyal medyanın içinde kaybolmuyor? Kaçımız işte, okulda stresli zamanlar geçirirken veya derste sıkıldığımızda açıp kim neyi beğenmiş, yorum yazmış diye listenin sonuna kadar incelemiyor? Evet, belki de bir sayfaya girip dakikalarımızı geçirdiğimiz, bizi yemekhane sırası beklerken Paris’teymiş gibi hissettiren sayfalar hepimizin hoşuna gidiyor. Ama sizce de biraz fazla önem vermiyor muyuz? Sosyal medyada popülerliği sağlamak fazla takipçiye, fazla beğeniye sahip olmak bana kalırsa günlük hayatta da sizi belli bir sınıfa koyuyor. En sevdiğim dizi olan Black Mirror’ın gelecekte geçen bir bölümünde günlük hayatlarında birbirlerini puanlayarak yaşayan insanları izleme fırsatı buldum. Bu insanlarla günümüzdeki sosyal medya çılgını insanlar arasında hiçbir fark göremiyorum. Resmi olarak birbirimizi puanlamasak bile, sosyal medya popülerliğine göre birbirimizi sınıflandırıyoruz. İşinde gücünde olan, tüm bu sosyal medya işlerinden uzak duran, hiçbir yerde hesabı olmayan birini düşünün. Evet biliyorum, onu da bir sınıfa koyabilirsiniz, belki asosyal dersiniz, belki çirkin... Peki neden onlarca filtre koyup kendimizi bu kadar gösterme çabasındayız ki? Günlük yaşantısını çok iyi bildiğimiz birileri bile kendilerini olduğundan çok farklı gösterme çabasında şu günlerde. Fazla uzağa gitmeden kendi okulumdaki kızlara ve erkeklere bakıyorum. Tadını beğenmeseler bile Starbucks kahvesi olmadan ve onu paylaşmadan duramayan Bilkent öğrencileri… Bu arada erkekleri de unutmuş değilim. Birçoğu diye nitelendirmek istemem ama onlarcası aile sevgisinden yoksun. Bu yüzden sevgiyi dışarıda arayan, yalnızca ilgiyi dönemlik kız arkadaşlarıyla veya onların süksesiyle pirim yapacak arkadaşlarında arayanlar. İşte yine sosyal medya! “ SnapChat” adını verdiğimiz, on saniyelik paylaşımlar yapan sosyal medya hesabı yoluyla her akşam o bardan bu bara gittiğini bizi ikna etmeye çalışan erkekler… Pahalı arabalara binerek ve bunu paylaşarak bir anda popüler olduklarına kimse ikna edemez beni. Genel kültürden bi haber olan, sorsanız ülkede neler olup bittiğini bilmeyen bu sosyal medya hesapları kullanıcıları… Olmayan genel kültürlerini varmış gibi gösteren, tek dertleri gösteriş olan bu insanları anlamak mümkün olmuyor genelde. Aileleri tarafından mı böyle eğitildiler veya bu şekilde büyütüldüler diye sormadan alamıyorum kendimi. Ülkemizde bombalar patlarken, duymayan yoktur diye düşünüyorsunuzdur. Ama bırakın bir şey hakkında yorum yapabilmeyi veya genel kültüre sahip olabilmeyi, daha yanı başımızda ki bombanın haberini duyamayacak kadar umursamazız. Dışarıdan mükemmel hayatı olan bu insanlara imrenmek yerine, çoğuna üzülmek artık bana daha mantıklı geliyor. Her ne kadar eleştirsem de bende bir sosyal medya kullanıcısıyım. Ama bu durumdan oldukça mutsuzum. Eskiden hatırlıyorum da telefonumla ve bilgisayarımla bu kadar zaman geçirmek yerine her akşam ya kitap okurdum ya da günlük yazardım. Zihnen gerilediğimi, ruhen de rahatsız olduğumu hissetsem de bu hesapları kapatmak inanın çok zor. Ödev beğenmeyen öğretmenler, her hafta quiz yapan hocalar ve bazen de sıkıcı geçen dersler yüzünden insanın kafasını dağıtabileceği tek yer sosyal medyaymış gibi geliyor bana. Anneniz size söylenirken, ısınamadığınız ortamlar olduğunda, kafanız doluyken veya en basitinden merak ettiğiniz birini araştırmak için sizce de sosyal medya harika bir yol değil mi? Vaktimizi aldığı ve bizi gerçek dünyadan soyutladığı bir gerçek. Fakat sosyal medyanın iyi yönlerinin olmadığını da kimse iddia edemez. Ama yine de hayatımıza tam anlamıyla sokmak yerine, dış dünyayla haşır neşir olmak bana daha sağlıklı geliyor. Mesela arkadaş grubumuzda neden yemek yerken konuşmayı değilde, o an “instagram” üzerinden yorum yapmayı tercih ediyoruz? Her ne kadar dizide olduğu gibi birbirimize resmi şekilde puan vermesek bile, kendi kafamızda insanları bir yerlere koyuyoruz. Birileriyle sırf popülerliğinden yararlanmak için arkadaş olmaya çalışıyoruz. Diğer bir deyişle popüler olan kişiye yalakalık yapmıyor muyuz? Biz de kendimizi bir grupta görmek istiyoruz. İçten içe eleştirsek bile, biz neden oraya gitmedik, biz niye bu çantayı alamadık diye düşünüyoruz. Ve bana kalırsa çoğu arkadaşlık bu yüzden de bitiyor. “Aman kızım anlatma, aman yavrum bahsetme.” diye ailelerimiz tarafından uyarıldığımız zamanlar aslında geçmiş sayılmaz. Bırakın anlatmayı veya bahsetmeyi, bazı şeyleri insanların gözüne sokmak için çabalıyoruz ve sonrada başımıza bir iş gelince nazara bağlıyoruz. İnsanlardan bu kadar şikayetçi olmamıza rağmen hala vazgeçemiyoruz. Sosyal medya hesaplarımızı bir türlü silemiyoruz! Kaynakça. 1- Brooker, Charlie. Black Mirror. 2011. Dizi. Bir Radiohead Konseri İle Değişen Yaşantım Bazı sanatçılar ve sanat eserlerinin insanın hayatında sıra dışı etkileri olur. Radiohead benim için öyle bir gruptu. Müziksel ve sanatsal boyutu geçip artık benim için bir yaşam tarzı haline gelmişti. On dört yaşımda tanıştığım bu müzik grubunu on sekiz yaşıma geldiğimde canlı görme şansını yakaladım. Sırf beş tane müzisyenin canlı performansını izlemek için Ankara'dan İstanbul'a, İstanbul'dan Tel-Aviv'e uçakla gittim ve döndüm. Kimisi için belki bu kadar maliyet ve harcanan güç gereksiz görünecektir, fakat ben yaşadığım bu deneyimin her saniyesini hatırlarken harcadığım hiçbir şeye dair pişmanlık hissetmedim. Tel-Aviv'e ayak bastığım ilk anda otele yerleşip konser alanına doğru yola çıktım. Dilini ve kültürünü hiç bilmememe rağmen, içimdeki arzu ile çabalayarak konser alanını bulduğum anda tarif edilemez bir mutluluk yaşamıştım. Konser alanı "Park HaYarkon" adında bir park alanı idi. İçinde sadece konser için ayrılmış belki iki futbol sahası büyüklüğünde yemyeşil bir alan, etrafında yirmi dört saat sonra orada ne olacağından habersiz günlük sporlarına ve aktiviterine devam eden insanlar ve hayatının en mutlu anının gelmesini beklerken etrafındaki her şeyden büyülenen ben. Park HaYarkon o sırada benim zihnimde bu üç şeyden ibaretti. Ertesi gün uyandığımda Radiohead logolu tişörtümü giydim ve biletimi alıp yola çıktım. Konser alanına yaklaştıkça artan insan sayısı ile benim her adımda hızlanan kalp atışlarım heyecanımı iyice arttırıyordu. Konser alanına girmek için sıraya girdim ve sonra öğrendiğime göre orada benimle birlikte bekleyen kırk yedi bin insan vardı. Üç kelime ile tam sayıyı ifade edebilsem de oradaki bütün insanların aynı müzisyenlerin müziğini dinlemek, hatta canlı olarak o müziği “yaşamak” için bir araya geldiklerini, düşünmenin verdiği o büyüklük hissini ne kadar istesem de anlatabileceğimi sanmıyorum. İçeri girdiğimde koşmaya başladım. Diğer herkes gibi koşmaya. Ve o koşuşun sadece fiziksel olmadığını, aynı zamanda manevi bir kaçış olduğunu ve geçmişimden ve beni geçmişime bağlayan her şeyden bir kaçışı sembolize ettiğine ancak şimdi anlayabiliyorum. Koşarken arkama baktığımda sanki bir film sahnesindeymişim ve tsunamiden kaçan insanları izliyormuş gibi bir hisse kapıldım. Yine de benim de herkes gibi başlıca amacım konseri en ön sıralardan izlemekti ve bu amacıma ulaştım da. Konser başladığında ise yıllardır kulaklıkla sesini duyduğum insanı, Thom Yorke’u -Radiohead’in solisti- artık on metre yakından görebiliyor ve duyabiliyordum. Gruptaki müzisyenlerin hepsi enstrümanlarından ilk notayı çaldığında benim için büyüleyici bir iki saat kırk beş dakika başlamış oldu. İsimlendiremediğim duygular yaşadım. Bir şarkıyı tek başına söylemek zevkli bir aktivite evet. Hatta birkaç arkadaşla söyleme şansını yakalarsanız çok daha eğlenceli olabilir. Fakat kırk yedi bin insanla aynı anda aynı şeyleri kalbinizden çıkan en saf duygularla söylemek, o zamana kadar hayal edemediğim bir şeydi. “Bir Yaşam Tarzı” demiştim ya Radiohead için, işte onu o gün anladım. Meğer ben her şarkıyı dinlememişim, yaşamışım. Konserde çalınan her parçada hayatımdan ona eşlik eden anılar, kareler gözümün önüne geldi. Konser boyunca Tel-Aviv’in sıcak havası ve insanların birbirine yakınlığı nedeniyle susuz kaldım. Ama yine de elimden geldiğince bağırarak şarkılara eşlik ettim çünkü bunun hayatta bir kere yaşanacak bir deneyim olduğunu biliyordum. Ve şimdi de ne kadar mantıklı bir şey yaptığımı görebiliyorum. Belki çok susadım ve boğazım kurudu, belki çok terledim yoruldum ve para harcadım. Ama hayatımın en güzel anlarını orada yaşadım. Altayhan Dilek YUNUS EMRE URHAN Eriyip giden zamanın içinde bir ben Parmakların arasından su gibi akıp giden zamanın kıymetini bilemiyoruz çoğumuz. Çok gereksiz şeylere fazlaca zaman harcıyoruz. Bu durumdan rahatsızım ben. Zaman denilince akla ilk gelen geçmiş ve gelecek terimleri olsa da durum bundan ibaret değildir. Zaman geçmiş ve geleceği, şüphesiz, kapsar niteliktedir. Burada asıl önemli olan bizi bekleyen şeyler ya da bekletenler değil ki neden buna takılalım? Bulunduğumuz saate, dakikaya belki de saniyeye odaklanmalıyız. Evet, şu anda neredeysek ve her ne yapıyorsak ona yoğunlaşmalıyız. Geçmiş ve geleceğe konsantre olmamalıyız. Geçmiş ve geleceğe (olmuş ve olabilirlere) değil şimdiki zamana odaklanmalıyız. Bunu yapmamızın sebebi o anda çok daha önemli şeyler kaçırabileceğimiz düşüncesidir. Yarın ki vize sınavımı düşünmek yerine annemi arayıp hâl hatır sormak çok zor olmasa gerek. Sevgilisinden ayrılan arkadaşımı teselli etmek belki onu bir depresyondan kurtarabilir. Bu sırada aklım yarın yapılacak sınavımda olsa da zor değil. Sabah okuluma giderken yolda gördüğüm bir çocukla futboldan konuşmak hele ki hiç zor değil. Çoğu zaman zorlanıyorum küçük iyilikler yaparken. Kendime neden yapamıyorum diye sorduğumda da şu cevabı alıyorum: Odak noktam çok geride. Mimarlıkta perspektif çizimleri vardır. Bu işlem için bir odak noktası seçilir ve çizim başlar. Odak noktası ne kadar gerideyse çizimin içine sığacak şeylerin sayısı da bir o kadar artar. Sayı artar, evet, ama ayrıntılar küçülür. Bazen o kadar küçülür ki ayrıntılar ihmal edilir ve çizilmez. Yok sayılırlar. Benim yok saydıklarıma gelirsek; annemi, babamı ihmal ediyorum. Sevgilimi ihmal ediyorum. Sevenlerimi ve sevdiklerimi ihmal ediyorum. Çevremi görmezden geliyorum. Kendi sorunlarımla boğuşurken bu hayatta, çok daha önemli şeyleri kaçırıyorum. Sahi neden böyle şeylere tenezzül ediyorum ki? Her şey benim etrafımda dönüyor zaten (!). Hayır dönmüyormuş zamanla anladım bu gerçeği de. Biz çok benciliz. 21. Yüzyıl insanları çok bencil. Pedagoglar hiç çocuğunuza ilgi gösterin demesinler. Ne olduysa bu fazla ilgi görmekten oldu zaten, fazla ilgi odağı olmaktan. Herkesi bencil yaptılar bu şekilde. “Başkası için yaşamayın kendi hayatınızı yaşayın” diyorlar ya, işte o koca bir yalan. Kendi hayat akışınız ancak başkalarının hayatına kattığınız anlam kadar kaliteli olabilir. İstekleriniz olabilir. Nasıl bir insan olmanız gerektiğini de siz seçeceksiniz. Ne istiyorsanız gelecekle ilgili onun yolunda da ilerleyebilirsiniz. Yeter ki ihmal etmeyin şu hayatınızda olan insanları. Bencil bir düşünceyle bakmayın her şeye. Kendinizi kandırmayın her şey yoluna girecek diye. Siz istemedikçe girmeyecek. Yoluna koyabildiklerimiz bizi yönlendirecek. Çünkü hayat ona ne veriyorsak geriye bize gelenlerdir, anne ve babamızın gözünde biz neysek odur… Salvador Dali’nin Belleğin azmi (la persistencia de la memoria) adlı eserine bakınca da bunları gördüm. Erimiş saatler bana zamanın da avucumuzda eridiğini gösterdi. Benim odak noktam çok gerideymiş onu anladım. Arkadaki denizi ya da tepedeki çimleri görmedim bile. Onlar orada değilmiş gibi yaptım. Kuruyan ağaçlar gibi tükettiğim insanları düşündüm. Yapamadığım küçük iyilikler aklıma geldi, çekinip yapamadığım. Sonra kıyıya vuran bir balık oluverdi karşımda. Bunun sonucunda daha duyarlı olmam gerektiğini anladım. Sanki tek amacım notları yüksek tutmak, iyi bir hayat için çok para kazanmak. Hep ihmal ediyorum, hep. Zamanın içinde kaybolmamalı… Geçmişe takılmamalı… Gelecekten korkmamalı… Gelecek ve geçmiş şu andır, anlayabilene. Kaynaklar Dali, Salvador. Belleğin azmi (la persistencia de la memoria). 1931. Yağlıboya. Çağdaş sanat müzesi. New York. Ayça Arkış Hep Çocuk Kalmak Tozu dumana katarak, yetişmesi gereken bir iş toplantısı varmışçasına koşan bir iş adamını hatırlatıyor zaman bana. Siyah takım elbisesi, fötr şapkası ve deri çantasıyla, asil ve bir o kadar da gizemli bir adam. Kimi zaman yavaşlıyor kimi zaman ise son hızla, çevresindekilerin onu görmesine izin vermek istemiyormuşçasına koşuyor. Kanımca, öyle ya da böyle, her insan zamanın hızlı geçmesinden bir noktada isyan etmiştir. Ben ise en çok çocukluğumun hızlı geçmesinden şikayet edenlerdenim. Çocukluğuma doyamadığım için, içimde her zaman bahçede top oynayan o küçük Ayça’yı ve beraberinde gelen çocuksu ruhu taşıyorum. Ne zaman on dokuzuma geldiğimi, kaçıncı sınıfta bebeklerimi kolilere koyup tavan arasında terk ettiğimi, “Ödevim var, annem oyun oynamama izin vermiyor,” diye camdan sokaktaki arkadaşlarıma seslenmeyi bıraktığımı hatırlamıyorum. Kimse bana sormadı büyümek isteyip istemediğimi. Her doğum günümde, hayatın bana hediyeleri yeni sorumluluklar ve yeni beklentiler oldu. Değiştirme hakkım da yoktu, iade etme hakkım da. Yedi yaşımdan sonra bu hediyelere isyanım başladı fakat seneler geçtikçe kabullenmek zorunda olduğumu anladım. Yanlış hatırlamıyorsam on yaşındaydım. Annem mutfakta yemek yaparken paçasının dibinde bebeklerime ev yapmış oyun oynuyordum. Nedense mutfak en sevdiğim oyun alanıydı. Sanıyorum en büyülü şeylerin mutfakta gerçekleştiğini düşündüğümdendi. Binlerce malzemeyi karıştırarak enfes yemekler yapması annemin sihirli gücüydü benim için. Tabii sonra mutfak robotları ve küçük ev aletleriyle tanıştığımda sihirli gücün pek de annemde olmadığını anladım. Kafamı kaldırıp anneme “Anne, büyümek zorunda mıyım? Hep çocuk kalsam ben,” dedim. Annem elindeki bıçağı bırakıp yanıma çöktü ve “Sen her zaman benim küçük prensesim olarak kalacaksın,” dedi. İşte o zaman anladım büyümenin yaş almakla ilgili olmadığını. Ben yirmi yaşına da gelsem otuz yaşına da gelsem annemin gözünde küçük bir çocuk olarak kalacaktım. İnsanın yaşının sadece bir sayı olduğunu bana öğreten kişilerden biri de dedem oldu. Sanırım anneme de bu şekilde düşünmeyi o aşılamıştı. Yetmişli yaşlarında bile benimle top oynar, denize girer ve kumdan kaleler yapardı. Yazın kaldığı sahil sitesinde, yaşıtları imrenerek bakardı ona. Hiç bitmeyen bir enerjisi ve bir çocuğunkine benzeyen saf, temiz bir kalbi vardı. Hâliyle, ben de dedemden öğrendim çocuksuluğumu kaybetmemeyi. Hep bir tarafım merdiven korkuluklarından kaymaya, yoldan geçenlere balkondan erik çekirdeği atmaya, oyun hamurlarıyla oynamaya hazır oldu. Birçok insanın aksine o acelesi olan, takım elbiseli adama kaptırmayacaktım çocukluğumu. İnsan, içindeki çocuksuluğu kaybetmemeli elbet ama ne yazık ki, şımarıklık ve çocuksu bir ruha sahip olmayı karıştıranlar var. Bahsettiğim durum hayattan hep zevk almayı ve yaşam enerjisiyle dolup taşmayı, insanın içinin içine sığmamasını kapsıyor. Öyle her istediğini elde etmek için beş yaşındaki bir çocuk gibi davranmayı değil. İnsan pek iyi hâlâ hem olgun olabilir hem de ruhunu dinç ve genç tutabilir. Zamanın hızını kontrol edemeyen biz insanlar, bir sele kapılmışçasına yaşıyoruz. İçinde bulunduğumuz hayatı ne hızlandırabiliyoruz ne de yavaşlatabiliyoruz. Zaman bizi nereye savuruyorsa orada buluyoruz kendimizi. Bazen sıkılıyoruz, keşke zaman daha hızlı geçse diyerek her dakika saatimize bakıyoruz. İşte o her dakikanın önemi var aslında. İnsan o an bilemiyor ama büyüyünce fark ediyor her salisenin ne kadar değerli olduğunu. Çocukken herkes memnun ama bilmiyorlar ki çocukluklarını çalan adama, büyüdüklerinde, her gün nasıl lanet okuyacaklarını; her saate baktıklarında geçen dakikalara sıkı sıkı sarılmak isteyeceklerini. Ben ise annem ve dedem sayesinde yaşadığım her anın tadına varmaya çalışıyorum. Bunu yaparken de içimdeki o gençlik ateşini otuzumda da, kırkımda da, yetmişimde de canlı tutmak için çabalıyorum. ORTAK NOKTALARIMIZ/EGE KÖK Paranın Cinleri’nin ilk sayfasından itibaren ,kendimi odamın koltuğundan havalanmış, kitabın sayfasıyla birlikte açılan kapıdan Murathan Mungan’ın anılarına doğru süzülürken buldum. Sanki karşılıklı çay içiyormuşuz, o da eski bir dosta kendini anlatıyormuş gibiydi. Kendimi hem yabancı hem de dünyanın en huzurlu yerinde gibi hissediyordum. Üstelik benim her zaman düşünüp, yazmaya cesaret edemediğim şeyleri deneyimlemiş ve yazmaktan hiç çekinmemiş gibiydi. Yaşadığımız her olayın, her küçük detayın bir amacı var mıydı, yoksa tüm bunlar yaşadığımız önemli olayları birbirine bağlayan anlamsız geçitler miydi? Ben ilkinin doğru olduğunu düşünüyorum. Hatta kimi zaman önemli kararlar vermek zorunda olduğumda, hayatımdaki ayrıntılara dikkat kesiliyorum ve muhakkak bir cevap buluyorum. Bunları bana gönderilmiş birer işaret olarak algılamasam da en azından bu işaretleri yorumlayanın bilinçaltım olduğunu düşünerek neyi daha çok istediğime karar verebiliyorum. Sadece ikilemde kaldığım zamanlarda değil ,başıma kötü bir şey geldiğinde de O’ nun gibi davranıyordum. Murathan Mungan ile ortak olarak ne zaman henüz kesinleşmemiş veya kötü olduğunu tahmin ettiğim şeyleri arkadaşlarımla paylaşsam, olaylar hep trajikomik bir hal alıyor. Bu nedenle beklentimin olduğu bir konuda, bu bir ilişki, bir başarı, para veya herhangi birşey olabilir, bunu kimseyle paylaşmamaya özen gösteriyorum. Aslında buna bir nevi totem de diyebiliriz. Ne zaman bu algımın yanlış olduğunu düşünüp değiştirmeye çalışsam hayat bana bu soyut normun doğruluğunu ispatlar gibi yaklaşıyor. Bu da bana evrenin ve yaşadığımız olayların bir tesadüften ibaret olmadığını hayatın kendi kurallarının olduğunu hatırlatıyor.Bu kuralları bizler, büyüdükçe, bir şeyler yaşadıkça öğreniyoruz. Sanırım tüm bunlar annelerin nasıl her şeyi bildiğini açıklıyor. Annelerimizin bizden yaşça büyük olmaları ve bizimle duygusal bağları olmalarının yanı sıra bizi tanımaları ve en önemlisi onların da bizim geçtiğimiz yollardan geçmiş olmaları, hayatın kurallarını ve düzenini bir nebze de olsa öğrenmiş olduklarını gösteriyor. Beni hayrete düşüren bir olay olarak anıların gücünü gösterebilirim. Kitapta anılar en ince ayrıntısına kadar hatırlanmış çünkü anılara büyük anlamlar yüklenmiş. Bu konuda da yazar gibi düşünüyorum. Anılar bizi biz yapan olgulardır. Bir sabah uyanıp kendimde olsam ama hiçbir anımı hatırlamasam dünyada cehennemi yaşardım sanırım. Sevdiğim insanları, olayları, deneyimleri hatta hiç sevmediklerimi ve hoşlanmadıklarımı bile hatırlamak isterim. Hayatta yaşadığımız her şeyin bir sebebi olmasından ötürü anıları birer hazine olarak görürüm. Radyoda çalan bir müzikten veya bir parfüm kokusundan sanki yeniden o anı yaşıyormuş gibi hissedebilirim. Yüzümde bazen bir gülümseme oluştururlar bazen de içimde buruk bir acı. Ama ne olursa olsun onları unutmak veya kaybetmek istemem. Anıların hayatımızda bıraktığı izler gibi bizler de başkalarının hayatlarında izler bırakmalıyız. Yaşama amacımız sadece para kazanmak, eğlenmek olmamalı. Ben öldüğümde dünyaya ne bırakarak ölmüş olacağım,başkaları beni nasıl hatırlayacak diye düşünürüm.Ölümsüz olmak diye bir şey yoktur ama unutulmaz olmak kesinlikle vardır. Herkes tarafından tabii ki hatırlanamayız ama , yaptığımız işlerle, hissettirdiğimiz duygularla birileri için unutulmaz olabiliriz. Bunu sadece öldüğümüzde gerçekleştirmek zorunda da değiliz. Önemli olan şey yaşarken de aynı etkiyi bırkabilmektir. Saygı duyulmak, farkedilmek, sevilmek her insanın hissetmek istediği duygulardır. Bazıları bunu hiç hissetmezler bazıları da sonuna kadar hisseder. Bunun bir ortası olduğunudüşünmüyorum.Bu nedenle hayatta hiçbir şeyin bize kendimizi değersiz hissettirmesine izin vermemeliyiz. Kitabı bitirdiğimde kendimi yeniden odamdaki koltuğumda buldum.Ama saatler önceki Ege değildim. Çok yakın bir dostumla uzun ve zevkli bir muhabbet etmiştik. Bana görüşlerini ve hissettiklerini anlatmıştı, işin garibi ben de neredeyse her şeyi onun gibi düşünüyordum. O yüzden onu sessizce dinledim ve bir hayatta daha derin bir iz bırakmasına izin verdim. Seren BAYRAKTAR AŞK KARMAŞASI Aşk nedir? Nereden gelir? Nasıl olur? Bütün bu soruların cevabı büyük bir çelişki çoğumuza göre. Aşk; cevabı hâlâ bulunamayan, herkese göre farklı bir tanımı olan, kimine göre en anlamsız duygu olan, kısa, küçük; ama bir o kadar da güçlü, büyük kelime… Peki, nasıl olur da oluşuverir birdenbire bu aşk? Nasıl olur da bütün vücudumuzu, beynimizi, ruhumuzu ele geçirir ansızın? Bu duygunun elbette ki bilimsel bir açıklaması var fakat ben çok da bilimsel yaklaşamıyorum böylesi engellenemez, önüne geçilemez bir duyguya. Evet, herkese göre değişir aşkın tarifi. Bana göre aşk; beklenmedik, tesadüfi, bütün organların işleyişini değiştiren, heyecanlı, tutkulu duygu karmaşası… Aşk kelimesinin anlamını içselleştirdiğimiz anda kafamızı başka sorular kurcalıyor aşka dair. Bu sorulardan bir tanesi ise; kime karşı hissettiğimiz böylesi etkili bir duyguyu. Seçebiliyor muyuz âşık olacağımız kişiyi? Maalesef hayır… Âşık olacağımız kişi de belirsiz. Aşk umulmadık, kişi umulmadık… Herkesin hayalinde aşk yaşamak istediği kişinin fiziksel ve ruhsal özelikleri vardır. Yıllarca her tanıştığı kişiyle, kafasındaki bu tanımı kıyaslar durur. Belki de tam hayalindeki kişi ile bir gün karşılaşır, ama bu kez de ortada aşk olmaz. Nasıl olur da hem fiziksel, hem ruhsal anlamda kalbimize hitap eden birine aşk besleyemeyiz? Çünkü âşık olacağımız kişiyi seçemeyiz. Aşka düştüğümüzde, âşık olduğumuz kişinin, aradığımız özelliklerin hiçbirine uygun olmadığını fark ederiz bazen de. Hatta bazen nefretle başlar tutkulu bir aşk. “En büyük aşklar nefretle başlar” sözünün karşılığı da bu olsa gerek. Yarım Kalan Aşk kitabının kahramanları olan Lucy ve Mally’nin aşkında nefret olmasa da onlar da birbirlerinin aradığı kişiler değillerdi şüphesiz. Onlar da birbirlerini seçmedi, bir anda aşkın içinde buldular kendilerini. Hatta Lucy tamamen aşka kapatmıştı kendini, Mally ile tanışıncaya kadar. Onlar da birbirlerinden farklı iki insandı işte… Bazılarımız karşılıksız aşklarla yetiniyoruz, bazılarımız ise iliklerimize kadar yaşıyoruz aşkı doludizgin bir şekilde. Ama her iki durumda da sorun yaşıyoruz, acı çekiyoruz. Kısacası, sorunsuz aşk olmuyor ne yazık ki. Lucy ve Mally de birbirlerini çok sevdiler, âşık oldular ama önlerine birçok engel çıktı. Onların engellerinin kaynağı ise kökensel farklılıklarıydı. Dinsel ve kültürel anlamda farklı ailelerden geliyorlardı. Bu durum da onların ilişkisinin engeliydi işte… Bunun gibi birçok engelle, olumsuzlukla karşılaşabiliyoruz ilişkilerimizde. Belki de bu sorunlar daha çok bağlıyor bizi aşka, hissettiğimiz o güçlü duyguya. Öylesine bağlıyor ki, en sevdiklerimizden dahi vazgeçebiliyoruz aşkımız uğruna. Bazen de kendimizden bile. Pürüzsüz ilişki, aşk yok mu peki? Var şüphesiz ki, ama bana göre büyük bir aşkla oluşmamıştır o ilişki ve süresi kelebek ömrü kadardır. Çoğumuzun yaşadığı zamane aşkları işte... Ben aşkı fazlasıyla önemseyenlerdenim mesela. Belki de tam da bu yüzden sorunsuz bir aşk yaşamadım hiçbir zaman. Bütün olumsuzluklarına rağmen, yeryüzündeki en güzel duygudur aşk. Bizi hayata bağlayan, neşelendiren, heyecanlandıran, hüzünlendiren, ağlatan ve bunun gibi sayısız birçok duyguyu aynı anda yaşatan, yeryüzündeki tek duygu aşk. Çoğumuz sahip olduğumuzda aşka, farkına varamıyoruz ne kadar şanslı olduğumuzun ne yazık ki. Kaybedince anlıyoruz böylesi muhteşem bir duygunun güzelliğini. Yaşam enerjimizi kaybedip, yıllarca bekliyoruz belki de bize yeniden aşkı getirecek birini. Bazılarımız ise belki de hiç tadamıyoruz bu duyguyu; eşsiz, uçsuz bucaksız duyguyu. En acısı da bu belki de hiç tadamamak, ne olduğunu bilememek, anlayamamak, içselleştirememek ve hiçbir zaman ne olduğunu öğrenememek… Aşkın her türlü haline ihtiyacımız var büyük küçük hepimizin. Sevmeyi öğrenebilmek için, sevgiyle bakmak için, başkalarının hayatlarına dokunabilmek için… Aşka ihtiyacımız var; okuyabilmek, hissedebilmek, yazabilmek, yazdırabilmek için. Şair olmak için, yazar olmak için. Her şeyden öncede de insan olmak için. Yarım Kalan Aşk Vanessa St. Clair Epsilon Yayınları (2016) BERTRAND RUSSELL İLE POLİTİKAYA, TARİHE, FELSEFEYE BÜTÜNCÜL BİR BAKIŞ Russell’ın hayatı bilim felsefesindeki kırılmalardan dünya savaşlarına kadar birçok alanda bizi incelenmeye değer bir yolculuğa çıkarıyor. Sorgulayan Denemeler’de bu birikim öyle bir şekilde işlenmiş ki insan adeta politikadan matematiğe, dinden fiziğe kadar birçok alanda düşünsel dantelanın ilmeklerinde dolaşmaktadır. Hayatın her alanına yönelttiği eleştirel ve bilimsel bakış açısı dünyayı bütüncül bir şekilde algılamayı kolaylaştırıyor. Bununla birlikte bu bakış açısının sonucu olarak din, politika ve medya ağır eleştirilerle karşı karşıya kalmaktadır. Söyledikleri tutarlı ve mantıklı olması sebebiyle Russell’ın eleştirilerine hak vermemek elde değil. Ancak Russell’ın da bu eleştirileri yaparken bazı önyargılara sahip olduğu açıktır . Mesela; politikacıların iki yüzlülükten kurtulamayacağını veya dindarların kendi baskılanmış arzuları yüzünden başkalarının özgürlüklerini kısıtlamakta bir beis görmeyeceklerini söylerken acımasızca genellemelere gidebiliyor. Bu durumların istisnası olamayacağına okuyucuyu ikna ederken kitap adeta karamsar bir havaya bürünüyor. Bu problemlere çözüm olarak sadece rasyonalizmin sunulması ise bence gayet sıradan ve basit bir çözümdür. Bununla çözümün geçersiz olduğunu kastetmiyorum ancak bu derece derin sorunların çözümü rasyonalizm denilip geçilemez. Bu derin toplumsal sorunların çözümü geniş araştırmalar istemesinin ve bu araştırmaların sonucunda oluşturulacak bir eğitim sisteminin vurgusu yeterince yapılmaması gerçek bir eksiklik olarak göze çarpıyor. Russell’ın felsefi akımlardan hiçbirine tam olarak mensup olmaması ve her alandan farklı fikirleri birleştirmesi, özgünlüğü yakalamasını sağladığı gibi geleceğe ışık tutma imkanını da veriyor yazara. Bu yüzden 1960’larda yazılmasına rağmen adeta dün yazılmış hissi dimağlarda canlanır Russell’ı okurken. Tabiki hem geçmişteki bilimsel ilerlemelere canlı şahit olması hem de gelişim sürecindeki aşamaları inceleyebilmesi yadsınamaz bir avantaj sağlamıştır bunda. Düşünün bir; Einstein’ın görecilik teorisinin 1900’lerin başlarında önemsiz görünmesinden zaman ve mekan anlayışımızın komple değişimine kadar, oradan kuantum teorisinin ve belirsizlik ilkesinin başarısına kadar geçen yüzyılın en büyük devrimlerine doğrudan tanık olmuş bir bilim adamı Russell. Sadece bununla kalmayıp disiplinlerarası çalışması hasebiyle psikolojinin gelişimine, Freud ve onu takip eden teorilere tam olarak hakim. Benim en çok ilgimi çeken ise pskoloji ve fiziği aynı doğrultu da anlayabilecek bir anlayışı geliştirmesidir.Bu anlayışı şöyle belirtiyor kitabında: ‘Farklı fotoğraf makinaları aynı olayı görüntüler; ancak çıkan fotoğraflar birbirinden farklıdır.Modern fizikte kronometreler ve cetveller bile öznelleşmektedir; doğrudan gösterdikleri şey, fiziksel durum değil, fiziksel durumla olan ilişkileridir. Böylece fizik ve psikoloji birbirlerine yakınlaşmış, akıl ve madde arasındaki eski ikilik ortadan kalkmıştır.’ (Sorgulayan denemeler, 1996, s. 83) Anlatmak istediği şey şu: görecilik teorisi ile birlikte her şey gözlemciye bağlı olarak değiştiği ve her öznenin gerçeklik ve zaman algısının kendine göre var olduğu kanıtlandı.Bu ise artık psikoloji ve akıl anlayışımızı kökten değiştirip fiziğin derin deryasıyla buluşturdu. Bunların hepsini düşünürsek, yazarın zihin haritası kolayca gözler önüne çıkmaktadır. Yazarın dünyasında her bir ilerleme yanlış bir yargıyı yıkarken aynı zamanda da hakikate doğru bir adım atmasını sağlamaktadır. Bu anlayış değişiminin politika,din ve medyada meydana gelmemesi ise yazarın daha önce de söylendiği gibi odaklandığı temel problemdir. Tüm bilim dünyası yepyeni bir anlayışa bürünürken toplum olumluya doğru adım atamamasının faturası bu camialara kesiliyor yazar tarafından. Hak vermemek de elde değil zira insanlık tarihindeki tüm savaşlarda ölen insan sayısı son iki dünya savaşındakine katiyen yetişemiyor hatta yaklaşamıyor. Bana kalırsa bu iki zıt tablo, yani bilimdeki muazzam ilerlemelere karşı politika sonucu oluşan inanılmaz yıkımlar, Russell’ın tek kurtuluş yolunu akılcılıkta bulmasına yol açtı. Toplumun günlük hayatındaki, siyasetteki, din anlayışındaki inanılmaz boşlukları ve çarpıklıkları ustaca yakalayıp, sundu gözler önüne. Adeta geçen yüzyılda yaşanan faciaların sorumlusunu bulup darağacının önüne koyuverdi. Merak ediyorum acaba Russell günümüze baksaydı nasıl düşünürdü? Hala karamsar ve umutsuz mu olurdu? Mesela Avrupa Birliği projesi bir şey ifade eder miydi onun için? Ya da Avrupa insanının demokrasi anlayışında uzlaşmacı bir çizgiye doğru kaymasında bir parıltı görür müydü? Onun yerine cevap vermenin uygun olmayacağını bilsem de şöyle derdi sanırım: ‘ Akılcı çizgi doğrultusunda eğitim sistemi düzenlendiyse, devlet çarpıttığı tarihi ilkokul talebelerine anlatmayı bıraktıysa ve toplum özgür bir şekilde uyum içinde yaşamayı öğrendiyse ilerlemiştir.’ Kaynakça Russell, B. (1996). Sorgulayan Denemeler. Ankara: TÜBİTAK. Alpay AŞAN 21301246 VE ACI VE YİĞİT VE NASIL GEREKİYORSA ÖYLE Sabahın ilk ışıkları yerine bungun bir havayla karşılaşır ya insan bazen. Onulmaz bir dert, anlamsız bir sıkıntı gelir yüreğinin başına oturur. Ağzında acı bir tat, zihninde bir sonsuz boşluk... Yuvarlanır o boşluğun içinde bilinmeyene doğru, yuvarlanır, hiç son bulmayacakmış gibi duygu dünyasındaki bu lüzumsuz nümayiş. Gözlerini kapatır, yeniden açınca kirpiklerinin ardına yeni bir dünya doğacakmış, iliklerinde duyduğu bu hiçlik, hislerini bürüyen bu duvar misali karanlık apansız yok olacakmış gibi. Gözlerini açtığında hiçbir şeyin değişmediğini görür sonra. Görür de ağı gibi bir acı gelir yerleşir içine, bir şeyler kopar yüreğinden. Bir bu bungun sabahlar böyle hisler uyandırır insanda, bir de Kuyucaklı Yusuf’un kaymakamın karşısında, anasıyla babasının kıpırtısız, soğuk bedenleri yanında sessiz ve dingin bekleyişi… Öyle bir bekleyiş ki bu, zamanın ve mekânın ötesinde, öyle bir bekleyiş ki ölümden beter… Ne kadar sürüklense de insan Sabahattin Ali’nin efsunlu satırları arasında, uzuyor bu bekleyiş, bitmek bilmiyor bir türlü. Dünyayla beraber varmış da yine dünyayla beraber yok olacakmış gibi geliyor insana. Sünüyor biteviye, sünüyor sonsuzluğun hududunu yitirmiş ufuklarına. Kirp diye kesiliveriyor sonra bu bitmek tükenmek bilmeyen, ölümden beter bekleyiş. Hani bir hayhuy içinde kalır insan da sonra bu hayhuy ansızın kesilir, zaman durur, işte öyle kesiliyor. Kuyucaklı Yusuf’un Muazzez için nadide bir çiçek misali beslediği hisler yeşeriyor sonra zamanın durduğu, bekleyişin bıçakla kesilir gibi kesildiği, kesilip de ortasından koptuğu yerde. Kokusu etrafı tutuyor yeşeren hislerin, satırlardan kopup yüzünüze vuruyor usul usul, üstünüze siniyor. Hafif, biraz da koygun bir koku bu, insanın içine işleyen bir koku… Ilık ılık bir şeyler akıyor yüreğine insanın bu kokuyu duyunca. Bir tuhaf esriklik içinde yitiyor bilinci, yitiyor anıları, fikir ve düşünceleri. Hayatta bulduğu ne varsa artık hepsi bu koku oluyor, hatta hayatın kendisi, Edip Cansever mısraları gibi: Gül kokuyorsun, amansız kokuyorsun Ve acı ve yiğit ve nasıl gerekiyorsa öyle Sen koktukça düşümde görüyorum onu Düşümde, yani her yerde Gece mürekkep gibi yayılıyor gökyüzüne. Kara bulutlar kaplıyor dünyayı, çöküyor üstüne bunca güzelliğin hışım gibi. Çöküyor Şakir, Kuyucaklı Yusuf’la Muazzez’in üstüne heyula gibi, ölüm gibi. Bir gök gürültüsü yeri göğü sallıyor, sicim gibi yağmurunu indirmeye başlıyor sonra. Bir yağmur ki gök delinmiş sanar insan, bir yağmur ki yerle gök birbirine geçmiş sanar. Durmadan kusuyor nefretini gökyüzü, durmadan dövüyor yeryüzünü iri, kurşun gibi, çelik gibi ağır damlalar. Uzansa tutacak Muazzez’in elini Kuyucaklı Yusuf, uzansa durulacak tüm bu kıyamet, sükûn bulacak ikisinin de benliği. Ruhları vuslatın erişilmez tadında eriyecek, bir olacak. Tüm dünya durulacak sonra, bir tatlı sessizliğe, bir sonsuz ıssızlığa gömülecek. Gömülüyor dünya, evet gömülüyor ama bir ölüm sessizliğine. Eriyor zaman, yok oluyor son satırlarda. Ağacın dibinde Muazzez’in cansız, kıpırtısız bedeni… Kuyucaklı Yusuf’un yine sessiz, durgun bekleyişi… Sanki tüm dünya bekliyor Kuyucaklı Yusuf’la. Ağacıyla, kurdu kuşuyla, börtü böceğiyle durmuş Muazzez’i bekliyor tüm dünya, hep bekliyormuş ve hep bekleyecekmiş gibi. Bir zorlu yel esiyor sonra bu sonsuz bekleyişten kopup. İnsanın iliklerine, yüreğine işleyen bir yel… Ne var ki bu yel dahi bozamıyor bu bitmek tükenmek bilmeyen ölüm sessizliğini. Neden sonra ağır ağır çözülüyor dünya. Usulca deviniyor, kıpırdanıyor her şeyiyle. Üzerindeki tekmil canlı da çözülüyor, deviniyor onunla, tek vücutmuş gibi. Kuyucaklı Yusuf her şeyini toprağa bırakmış, gidiyor. Saadet Selen Arıduru 21501515 KEDİ BAKIŞ Birkaç kapı, loş bir ışık, anlık daralan ve genişleyen; kimi zaman dopdolu, karmakarışık. Bazen de bomboş bir odadır fakat orada hiçbir zaman sessizliğin sesi olmaz, mutlaka bir fon müziği olur ve genelde de hafif tondadır. Bunlar ne mi şimdi? Kendi içime bakışım. Demek bu kadar sade ve kısa bir biçimde tanımlayabilirmişim kalbimdeki odaları. Bu kadar kolaymış ziyaret etmek. Sürekli değişkenlik gösterse de insanın kendisine yönelik bir bakış açısı olması güzel. Arada bir kalbimize misafirliğe gitmeli, meraklı ve dedikoducu komşular gibi de şöyle bir ne var ne yok iyice etrafı süzmeliyiz. Bu öğüde gelene kadar yapılacak daha güzel ve pek çok şey olduğunu düşünebilirsiniz ancak bir bilseniz! Bir düşünseniz; siz bir sürü insanın kalbine girmeye çalışırken ve hep işlerin ters gittiği, duygularınızın kartopu gibi yuvarlanarak bir çığa dönüşmek üzereyken ilişkilerinizi de ezip geçmeyi ihmal etmediği bir hayatta kendi kalbiniz yalnız, tonton bir yaşlı gibi hatırlanmayı ve ziyaret edilmeyi bekliyor. O kadar ki sorunların çoğu belki de kendi iç sesinizi, kalbinizi yok saydığınızdan kaynaklanıyor. Harikalar Diyarı gibi olmasa bile iç dünyamız gidilmeye, görülmeye ve keşfedilmeye değerdir. Nasıl mı gidilir? Hemen söyleyeyim: Önce kalbimize uğrayıp bir çay içmek, hal hatır etmemiz gerekir. Sonra kalbimizden aldığımız cesaret ve bilirkişi tavsiyeleriyle iç dünya ekspresine bir bilet almak suretiyle yola koyulmalıyız. Unutmayın, bazen zor da olsa nazik olmak gerekmektedir. Kendi içimiz söz konusu. Başkalarına gösterdiğimiz nezaketi kendimizden esirgememeliyiz. Şimdi de benden bir tavsiye: Yolculuk iyi de geçse kötü de geçse, karşılaştıklarınız sizi memnun etmese de üzülmeyin. Bence bu birtakım sorunları fark ettiğiniz anlamına gelir ve bu sorunları düzeltmeye yönelik adımlar atılmaya başlanmıştır bile. Kendi içine bakış işte bu yüzden önemlidir. Elbette ki benim bakış açıma göre. Hayatta birçok bakış hakim. Yıldızlara Bakıyor Bazılarımız’da renklerin, çocukların ve hatta bir ölünün bakışı bile birçok şey anlatırken, tüm bu bakışların hayat ipliğiyle örüldüğü ve hem özel hem saf bir anlatıcı olduğu gerçeği düşüncelerimi kapladı. Ben de tüm bu bakışlarla bakarken dünyaya, insan bakışının ise kendi benliğinden üretilmiş, parmak izi gibi özel ve bir o kadar da ilginç oluşunu belirtmek istiyorum. Bakışlarımız ne kadar güzelse, hayat da o kadar güzel gelir insana. Biz kendi bakışlarımızı düşüneduralım, bir de başkalarının bakışı dediğimiz ve genelde çok büyük önem taşıyan bakışlar var değil mi? Başkalarının temiz veya kirli bakışlarını uzun uzun irdelemek yerine yine bir tavsiye vererek en sevdiğim bakışa geçmek istiyorum. Sosyal bir varlık olarak o kadar bakışa maruz kalmışızdır ki. Ama iyi ama kötü tüm bu bakışlar çoğu zaman kendi bakışlarımızdan daha çok değer kazanıp, görüş açımızı bulanıklaştırmaktan başka bir halta yaramaz. Biliyorum, başka bakışlar daha cazip gelir insana ancak biz kendi bakışımızı korumak için en azından kalbimize danışabiliriz. Bütün bakışlar, özellikle başkalarının bakışları bir yanda dursun, dünyadaki en güzel bakış kedi bakıştır. Kocaman, yuvarlak ve parlak kedi gözleri bir filozof gibi dünyayı sorgularken, biz genelde daha saçma şeylerle ilgileniriz insanlık olarak. Kediler zeki ve özgüvenli tavırlarıyla bir yumağın gizemini çözmeye çalışırken, biz savaşlar çıkarır, para gibi aptalca konularla uğraşırız. Ne özgür bakışımız vardır, bir kedi bakışı samimiyetindeki gibi, ne de sevgiyi arama cesaretimiz. Kedi mırmırları kadar içten belirtemeyiz sevgimizi çoğu zaman ve gerektiğinde de bir kedinin gururuyla gitmesini bilemeyiz. Biz de böyle varlıklarız işte. Gelişmek için daha çoook yol katetmemiz lazım. Aklımda bu düşünceler, kalbimde birçok bakıştan kalan izler... Şu an başkalarının bakışını umursamamaya çalışarak kedime bakıyorum. Benim bakışım, kedimin bana bakışı, tekrar bilgisayara bakışım… Wain, Louis. Kaleidoscope Cats I. 1910. Kaynakça Özgün, Suzan Bilgen. Yıldızlara Bakıyor Bazılarımız. İstanbul: Dedalus Kitap, 2015. Wain, Louis. Kaleidoscope Cats I. 1910. SOSYALLİĞİN EVRİMİ Eğer insanlara evrimin ne olduğunu sorsaydık, büyük ihtimalle canlıların geçirdiği çevresel adaptasyonlardan, fiziksel değişimlerden veya doğal seleksiyonlardan bahsedeceklerdir. Ama bu yaklaşımın, canlıların psikolojiksel ve davranışsal tarafını göz ardı ettiği ortadadır.Çünkü ilk çağlardan bugüne kadar canlıların davranışlarında toplumsal olarak yaşama ve gruplaşma bilincinin oluşmasıyla birlikte birçok gelişimin ve değişimin gözlemlendiğini ve bu durumun canlı sosyalliğinin evrimi olarak adlandırıldığını görürüz. Ama eğer evrim teoremi değişimi, adaptasyonu veya uyumu az olan özelliklerin seçilimi üzerine şekillenmişse neden ilk çağlardan bugüne evrim geçiren ve ilerleme kaydeden insan davranışları, günümüzde adeta gelişimini tamamlamışcasına durma ve gerileme eğiliminde? Neden günümüz toplumları saldırganlık, şiddet veya zedeleyici sözel imalarla başa çıkmanın yollarını arıyor? Bu ve bu gibi sorular “Bilim ve Ütopya” dergisindeki “İnsan Sosyalliğinin Evrimi” başlıklı yazıyı okuduktan sonra beynimi işgal etmeye başladı ve beni toplumsal yozlaşmanın ve artan şiddetin nedenlerini araştırmaya ve bu yazıyı yazmaya itti. İlk olarak, bugünlerde medyada en çok duyduğumuz veya okuduğumuz haberler cinsel istismara uğrayan, aile içi şiddet gören veya eşleri tarafından öldürülen kadınlarla ilgili. Uzun yıllardır kadınların uğradığı zulüm dünya üzerinde ve özellikle de Türkiye’de ülkenin gündemine oturmuş durumda. Peki ilk çağlarda bile toplumlarda değer verilen ve erkeklerle anlaşma ve iş birliği içinde yaşayan kadınlar neden “modern” olarak adlandırılan toplumların sorunu haline dönüştü? Neden erkekler kadınların haklarını ve özgürlüğünü sınırlandırmaya çalışıyor? Eğer sosyal olarak evrimleşiyorsak neden bugün saldırganlık ve şiddet geçmişe kıyasla hızlı bir artış gösteriyor? Sosyal evrimleşme düşüncesine göre, saldırganlık ve şiddet gibi toplum tarafından kabul görmeyen ve eleştirilen davranışların doğal seçilimle yok olması ve yeni nesillere ve böylelikle de modernleşen toplumlara aktarılmaması gerekiyor. Ama sanırım günümüz toplumları için tam tersi bir durum söz konusu. Toplumda artan karışıklığın ve erkeklerin fiziksel üstünlüğünü kadınlar üzerinde hakimiyete dönüştürebilecekleri algısına kapılmalarının altında yatan en önemli sebebin kişiler arası değişen ahlaki yargıların ve öznelleşen doğrunun tanımıyla alakalı olduğuna inanıyorum. Örneğin, sırf etek giymenin doğru olmadığına inandıkları için kadınları darp edip kendilerince cezlandırabileceklerine inanan kesimlerin, bir insana zarar vermenin doğru olup olmadığıyla ilgilenmiyor olmaları, ahlaki yargıların ve doğrunun tanımının evrensel olmaktan çıkıp kişisel tatminin ve egonun doyurucusu olarak kullanıldığının bir göstergesi. Aile içi fiziksel ve psikolojiksel şiddete maruz kalan kadınları ele aldığımızdaysa durum bundan farklı değil. Eşlerine karşı gelme, eşlerinden habersiz karar verme veya eşinden ekonomik ve kültürel olarak üstün olma gibi sebeplerin şiddete maruz kalmayı tetikleyen faktörler olduğunu görebiliriz. Yine erkeklerin kendilerini gerçekleştirmek ve güçlerini ispat etmek için kadınların haklarına ve özgürlüğüne müdahale edebilme hakkını kendilerinde görmeleri aslında onların evriminin ego ve tatmin hislerinin artması yönünde oduğunun göstergesi olabilir. Sanırım, toplumda bir cinsiyetin diğerinden daha baskın olması gerektiği ve bu üstünlüğün tabii ki de fiziksel üstünlüğe sahip olan erkeklerde olması gerektiği algısı, bugünün yozlaşmış modern toplumlarının doğmasına sebep oluyor ve hatta erkek vücudunun biyolojiksel evrimi, sosyal evrimin ve gelişmenin önünde bir engel ve zıt kuvvet halini alabiliyor. Sonuç olarak, insan sosyal bir canlı olduğuna göre ve ilkel devirlerden günümüze kadar sosyalleşme, medenileşme ve toplumlaşma açısından bir hayli yol katettiğine göre bugünün bireylerinden uyum ve huzur içinde yaşamalarını beklemek yanlış olmazdı. Ama maalesef, geçmişten günümüze kadar yaşanan biyolojik ve psikoljik evrimin, bugünün insanına ve özellikle de erkeğine çok fazla güç verdiğini düşünüyorum ve artık canlıların olması gerekeni yapmak yerine, biyolojiksel evrimle gelişen beyinleri sayesinde olmasını istediklerini yaptıkları sonucuna varmış oldum. KAYNAKÇA: Evrim Dersleri, 14-15 Ekim,2017 Ankara, Bilim ve Ütopya Dergisi. HİLAL TAŞKAN Ekin Su Yiğit John Malkovich Olmamak Çoğu sabah gözlerimi açtığımda gerçekliğe alışmam kısa bir zaman alır. Gecesinde gördüğüm rüyanın ürkütücü gerçekliği zihnimi bir süre oyalar, yaşadıklarımı yaşamadıklarımdan ayırt etmem için geçen birkaç saniye genelde o an içinde bulunduğum durumun gerçekliğini kanıtlayacak bir belirtiyle şekillenir. Evin en çok güneş alan cephesinde uyumanın en büyük faydası da benim için budur: artık uygulanmayan kış saati uygulamasına rağmen sabahları alacalı bir güneş ışığı banyosuna maruz kalırım, belirtim de genellikle bu olur. Oysa kendimi kendim olarak görmediğim rüyalarda bu durum işe yaramaz. Birkaç saniye yerini fiziksel olarak birkaç dakika, psikolojik olarak ise neredeyse tüm güne bırakır. John Malkovich Olmak filmine en yakın yaşadığım deneyimlerim bu ilginç rüyalarımdır: bir geceliğine başka bir bedeni kukla olarak kullanırım. Başka bir bedende olma fikrinin sadece bana cazip gelmediğini öğrendiğimde trajik bir şekilde rahatlamıştım. Malkovich olmak için para ödemeye hazır insanların girdiği sıralarda kendime ait giysiler gördüm, mimiklerim doksan dokuz yılındaydı ve beyaz perdedeydi. Benim kaçış biletim rüyalarımdı, filmdeki kaçış bileti ise; on beş dakikalığına rolünü yapabileceğin bir aktör, pek çok açıdan başarılı bir hayat olarak bizlere sunulmuştu. Söz konusu toplum tarafından hata olarak görülen seçimlerin hiç yapılmadığı bir dünyada bulunma şansıysa, herkes iki yüz dolarını cebinde hazır bulundurur. Film boyunca bunu hissettiğim rüyalarımı aklımdan bir türlü çıkaramadım. Güneşli bir California sabahında hız treninde kendimi bulduğum rüya, aklıma tüm gün Los Angeles adına yazılmış şarkıları getirmişti bir keresinde. Başka bir seferindeyse otuzlu yaşlarında bir yazardım, yeni kitabımın içeriği hakkında bir söyleşi vermek üzere büyük bir kültür merkezine giden otobanda direksiyon çeviriyordum. Fakat hatırlayabildiğim en eskisi ve en etkileyicisi, anasınıfı ya da ilkokul sıralarında gördüğüm rüyaydı: dünyanın en mavi okyanusundaki bir denizkızıydım. Sonuncusu en gerçek dışı gibi dursa da, hepsi benim için yaşadığım hayata oldukça uzak yaşamlardı. Hız trenlerini ve sıcak havayı sevmezdim, araba sürmekten oldukça korkardım ve denizin rengini hissedebilecek kadar derinlerde yüzemiyordum. Benim kendi kimliğimde hiçbiri mümkün değildi ve hepsini yaşamayı çok istemiştim. Peki bunun nedeni ne? Neden kendi hayatlarımızdan bu denli tatmin olamayıp belki de oldukça sıradan olan bir başka hayata karşı büyük bir açlık çekiyoruz? Başarı skalamız neden hep bizim sahip olamadığımız ölçüler ve değerlerle çevrilmiş durumda? Bunun en büyük sebeplerinden biri kuşkusuz “modernizm”. Yeni çağ, yeni teknoloji ve beraberindeki yeni gri beklentiler hepimizin ayaklarına korkunç birer taş bağlıyor. İsteklerimiz aceleci bir değişikliğin içerisinde şekilleniyor, sürekli farklı arzularla boğuşuyoruz. Bu arzuların maddi dünyamızdaki gerçek dışılığını sırtımızda birer yük olarak dolaştırıyoruz ve bu yüzden çoğumuzun omurgası kamburlukla mücadele ediyor. Zihnimiz ve sahip olduğumuz ama bize yetmeyen, yetmemesi etrafımızdaki çoğu reklam, magazin ve Ayşe teyzenin kızı tarafından karar verilen özelliklerimiz; bizi biz yapan yegâne şeyler olması gerekirken kabuslarımızda kaçtığımız karabasanlar olarak dikiliyor karşımıza. Bu doyumsuzluk ve isteksizlik modernizmin en büyük mamalarından biri, tüketici toplum olmadan çarkları dönmeyen ekonomik sistemdeki varlığımızın formüle edilmiş birer kimyasal bileşimi. O yüzden gözümüze daha renkli geliyor yeni giysiler, Ahmet dayının yeni Ferrari’si daha parlak duruyor ve Malkovich’in zihni dünyanın en davetkar kozmik kırılması olarak ışıldıyor. Filmdeki şirketin buçuk katta olmasının anlamı da buydu belki de. Ne fazla ne de eksik olan klasik bir tüketici sınıfındaki insanların, esasında hayatlarının sıkıcılığı fakat maddesel olarak alçak tavan sebebiyle sürekli eğilerek çalışmaları modernizmin çarpıcı bir metaforu izlenimini uyandırıyor bende. Kendi sırtımın sürekli ağrıması dolayısıyla ürksem de izlerken, beni en çok etkileyen yerlerden biri de bu ayrıntıydı. Özümüzün yetersizliğini doyurmak için sürekli gördüğümüz rüyalara dört elle sarılmak, gerçekliğe dönememek ve Ahmet dayının Ferrari’sinde bir tur atabilme hayali için ağaçların rengini unutmayı göze almak; aslında bizi, sandığımızın aksine, hiç olmak istemeyeceğimiz bir şeye dönüştürüyor. İnsan değil de zanaatın renksiz işlevsellik nutuklarında makineleşiyoruz. Çiçek kokulu bahçelerde yaşayabilmek için, koku alma duyumuzu teslim ediyoruz. Belki de isteklerimizin korkunç çelişkisi bizi bitmek bilmeyen bir döngüye hapsediyordur. Bir başkasının zihnine açılan efsunlu bir kapı, kendi mutsuzluğumuzun uçurumudur. Belki de sırtımızdaki kamburdan kurtulmak için, John Malkovich olmamak gerekiyordur. Kaynakça: Spike Jonze & Charlie Kaufman. John Malkovich Olmak. 1999, ABD. İrem Cumalı 21402027 DİNLERİN ÖTESİNDE Dünyaya bir bebek olarak değil de bu yaşınızda gelmiş olduğunuzu düşünün bir an. İnsanların alışkanlıklarından, inançlarından ya da kutuplaşmalarından bihaber gelmişsiniz ve huzur içinde yaşayabileceğinizi sanıyorsunuz. Dinler ve inançlar size ne ifade ederdi? Her şey çok ilginç gelirdi değil mi? Her insan bir ailede doğuyor ve o ailenin inancına, kültürüne göre yetiştiriliyor. Ailenin verdiği değerler bazen insan beynini öyle kapatıyor ki insan sorgulamadan devam ettiriyor öğrendiklerini. Ben, çocuklarını özgürce düşünmeye yönlendiren bir ailede yetişmiş biri olarak bu durumu anlamak ve çözümler üretmek isteğindeyim. Geçenlerde çok güzel bir Hint filmi izledim. Muhteşem oyuncu Amir Khan’ın başrolünü oynadığı, Rajkumar Hirani’nin yönetmenliğini yaptığı PK adlı filmde tam da bu konu işleniyor ve çok anlamlı mesajlar veriliyor. İnsan inançlarını ve bu inançların yarattığı çatışmaları anlatmak için filmden size de biraz bahsetmek istiyorum. PK isimli bir uzaylının Dünya’ya gelip geri dönememesini ve burada yaşadıklarını anlatan filmin en ilginç özelliği belki de Hindistan’da geçiyor olması. Hindistan… Her türlü dinin ve kültürün yaşandığı yer… Yemeklerinin baharatları kadar çok çeşit insanı içinde barındıran Hindistan’da insanlar inançlarına bir o kadar düşkün. Bu ortamda her şeyden habersiz olan PK topluma ayak uydurarak bir din arayışına giriyor. Hangi dinden olsa diğer din mensuplarından dayak yiyor, hor görülüyor. Bir gün PK bu insanlara aslında