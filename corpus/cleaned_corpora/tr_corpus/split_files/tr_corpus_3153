dünya yeni eşyalarıyla gözü dönmüş bir şekilde bankalara taparken, aslında boynuna pranga üzerine pranga asmaktan başka bir şey yapmıyordu. Bütün bunlar olurken Palahniuk da, Nazım Hikmet’in dediği gibi “Kapkara haykıran puntolarla” yazıyordu bu olanları. Bugün de yazmaya devam ediyor. Bir Haz Markası bu eserin Türkçe çevirisi; orijinal isim ise Beautiful You, yani bu haz markasının ismi. Beautiful You, kadınlara istedikleri zaman uçlarda cinsel haz yaratabilen bir ürün. Kadınlar bu ürün için kuyruklarda bekliyor, işlerini bırakıyor, eşlerinden boşanıyor… Kısacası, bu yapay hazdan öyle etkileniyorlar ki; geride kalan her şeyi bir çırpıda unutuyorlar. Tabii sene 2017, hiç karşılıksız olur mu böyle şeyler? Bu muhteşem ürünün pilleri hemen bitiveriyor ve çok pahalı… Bu durum size de tanıdık gelmedi mi? Bugün Beautiful You somut bir ürün olarak mağazalarda yok, mağaza kapılarında bekleyen kadınlar da. Peki ne var bunun yerine? Estetik operasyonlar, ilaçlar, sihirli makyaj malzemeleri ve daha bizim bilmediğimiz birçok garip süreçlerle Barbie bebeğe dönüşen kadınlar… Bu kadınlara sahip olabilmek için hayatını adayan ve bu haz karşısında gözleri kör olan erkekler. Sakın yanlış anlamayın; burada bahsettiğim sahip olmak tabirinin cinsellikle hiçbir alakası yok, sadece bu Barbie bebeklere “sahip olmak”. Alınan haz da cinsel bir haz değil, toplumsal bir haz. Tüm dünyaya bir şeyler kanıtlama düşüncesi… Beautiful You bu kadınlara ne yapıyorsa, bu haz da günümüzdeki erkeklere bunu yapıyor. E tabi bu haz markalarının da pilleri bitiyor, yeni makyaj malzemeleri veya estetik operasyonlar gerekiyor. Kısacası, kredi kartları özgürlüğümüze ve ihtiyaç algımıza ne yaptıysa; aynı şeyi bugün de ütopik güzellik algıları yaratarak, büyük şirketler insani ilişkilere yapıyor. Palahniuk’un gözlerinden bugüne de bakmak büyük bir keyifti, hepinize tavsiye ederim arkadaşlar. Deniz SAGULAR DİNSİZİN HAKKINDAN İMANSIZ GELİR Dünyanın her yerinde “bazıları”, dilin sınırlarını zorlarcasına, gözetim altındayken ya da göz altındayken kaybolmuştur veya kazaya kurban gitmiştir. Tabii ki bu tür akla mantığa sığmayan polis tutanakları ve ölümler sanat yoluyla çokca irdelenmiştir; gerek müzik alanında gerek edebiyat alanında ve gerekse de sanatların sanatı tiyatro alanında büyük ses getiren eserlere malzeme olmuştur. Bu malzemenin de en iyi işlendiği oyunlardan biri hiç şüphesiz Bir Anarşistin Kaza Sonucu Ölümü’dür. Dario Fo’nun tiyatro alanında çığır açan protest anlayışının belki de en iyi şekilde görülebileceği bu eser, deliliğin ve saçmalığın sınırlarında bir egemenlik eleştirisidir. Bu eleştiriyi anlamak için öncelikle kitabın baş karakterini anlamamız gerekiyor. Baş karakterimiz hakkında söylenecek ilk şey onun bir deli olduğudur fakat, delilik karakterimizin en ayırt edici özelliği olmakla beraber, deliliğin kitaptaki kullanımı üstüne düşünülmedikçe karakter ve karakterin görevi hakkında çok da bir şey anlaşılamaz gibi görünüyor. Delilik kitapta iki kavramı nitelemek için kullanılmış denilebilir; bunlardan ilki ve en önemlisi deliliğin egemen olma durumudur. Bunu biraz açmak gerekirse; önceleri bir çok kılığa girmiş Deli, polis merkezinde yarattığı karmaşa esnasında edindiği bilgiler sonucunda hep olmak istediği üzere bu sefer de yargıç olmaya karar verir. Bu “yargıç”, o polis merkezinde sorgu esnasında yaşanan bir “kaza sonucu ölümü” soruşturmak üzere gönderilecek olan yargıçtır. Yargıcımız, yani Deli, öncelikle şüpheli polislerin ifadelerinde yer alan ve anarşistin ölümüne sebep olan bir ümitsizlik krizi yaratmaya çalışmakla başlar işe ardından da polislerin ifadesini toparlamaya çalışır. Bu egemenlik temsiline çeşitli şekillerde devam eder: kimi zaman bir psikopos, bir eski asker ve kimi zaman da bir yargıç. Kitap bu hallere bürünen karakterin etrafına döner. Böylece aslında Dario Fo bir egemenlik eleştirisi yapar, bütün bunlar egemenliğin var olan halinin ancak bir deliliğin ürünü olabilecek kadar saçma ve karmaşık olduğunu gösterir okura. Delilik aynı zamanda egemenler ve halktan kimselerin ilişkisini anlatmak için de çok güzel kullanılmış. Buradaysa iki yönde düşünmemiz gerekir bunlardan ilki egemenin bütün deliliklerine rağmen diğerlerinin ona inanıyor olmasıdır. Delimiz egemen ağzından konuştuğunda ağzından çıkan bütün kelimeler diğerleri tarafından sadece bir kabul edişle değil aynı zamanda büyük övgülere de değer görülmektedir. Hatta öyle ki delimizin apaçık bir şekilde numara yaptığının anlaşıldığı zamanlarda dahi ona inanan birileri vardır. Hukuk olur (yargıç), asker olur, polis olur, din olur yutturur kendini delinin şahsında vücut bulan egemen. Delimiz aynı zamanda bir ezilendir de bu durumda çünkü hem bir yandan gazeteciyle konuşmalarında ve polislere oynadığı akıl oyunlarında egemenliğin iç yüzünü ortaya çıkarırken hem de öbür yandan anarşistlerin avukatlığını yapmaktadır. Hatta eserin sonunda anarşistin kendisi haline geldiğini bile görebiliriz çünkü Deli toplumda “kaos” ve “huzursuzluk” yaratacak sansasyonel ses kayıtlarıyla ülkesinin daha iyi bir ülke olacağını iddia etmektedir. Buradaysa yazar egemen gözüyle ezilenin başkaldırısını tanımlar ve deliyi çelişkilerin en açık hatlarında çıkardığı yolculuğunda sona getirir. Bir Anarşistin Kaza Sonucu Ölümü böylece gerçek hayattan doğma bir komedi niteliğinden sıyrılıp bir düzen eleştirisi halini alır. Delilik kavramının ustaca kullanımı iyi incelendiğinde karşımıza saçmalık düzenin müthiş bir eleştirisini koyuyor hatta düzenin ortasına yerleştiriyor deliliği. Bu deliliğin ortasındaysa psikolog kılığına da girmiş olan bir Deli çıkıp egemenin foyasını ortaya döküyor. Saçmalığın ufuklarında bundan iyi bir kurtarıcı olamazdı hem zaten ne demiş atalarımız “Dinsizin hakkından imansız gelir”. Ömer Faruk Filiz Yarınların Gölgesinde Ülkemizin son günlerdeki durumundan dolayı karamsar olmamak gerçekten çok zor. Günümüz dünyasının farklı eksenleri arasında sıkışıp, kendine hâlâ bir yer bulamamış olmanın verdiği bir sorun da olabilir. Ekonomi anlamında, bizi her defasında şaşırtabilecek haberler almanın verdiği şaşkınlık yalnızca bizi tasarruf etmeye yönlendirmekle aynı zamanda psikolojimizi de bozdu. Gelecek korkusu yaşamak pek hoş bir durum olmadığı gibi bizi ancak asabi bir insan yapabilir. Yarın neler yaşanacak gibi bir telaşın sonunun olmadığı da kesin gibi. Sanırım uzun yıllar konuşulmaya yetecek kadar çalkantılı bir döneme şahitlik edenler olarak pekte şanslı olmadığımızı kabul etmekte yarar var. Umarım bir gün evlat ve torunlarımıza gülerek anlatacağımız şekilde bir son bulur. Genellikle gelecekten güzel şeyler beklemenin doğru olduğuna inanan biri için ayaklarımın yeterince yere basmadığını da özellikle belirtmeliyim. Olaylara romantik bir bakış açısıyla yaklaşmak ancak ve ancak olayların sonuçlanması sürecini geciktirebilirdi. Kendini güzel sonuçlara hazırlayan birisi için olayların rayında gitmemesi sanırım en kötü senaryo olurdu. Günden güne daha iyi bir güne uyanacağına inanıp yatağına girdikten sonraki günün sabahında mutluluk verebilecek en ufak bir haber alamamanın verdiği hissizlik gerçekten tarif edilemez. Pollyanna gibi bir masal kahramanı gibi hissetmemek ve acımasız dünya gerçekleri ile yüz yüze olmak sinirlerimi bozmaktan başka bir şey yapmıyor. Ekonomik anlamda dar boğaz yaşanan bir dönemden geçtiğimizi fark edememek için gerçekten kör ve sağır olmak gerek. Ülke halinde, üretime dayalı bir ekonomi yerine betonlara hibe edilen milyarca dolar modeli için sessiz kalan tüm yetkililer şu an neler düşünüyor gerçekten bilemiyorum. Sermaye dönüşünün oldukça kısıtlı olduğu kriz durumlarına vergileri artırmak gibi bir çare uydurursanız sonuçları pek de olumlu olamaz. Siyasal yönetim cephesinde, krize karşı alınan önlemlerin oldukça basit olması bile tahammül sınırlarımı aşmaya yetecek boyutta. Yarınlara karşı önlemler alanların daha mutlu olması kuvvetle muhtemel günlerden geçmekte olmanın verdiği hali kelimeler ile tarif etmek gerçek manada zor. Krizin fırsat anlamı da taşıdığı söylenegelen bir laf olsa dahi bu fırsattan yararlanabilecek kişiler maalesef yalnızca piramitin en tepesini oluşturan kesim. Sinir sistemi için oldukça gergin geçen günlerin en kısa zamanda bir sonuca bağlanmasını umuyorum. Sörf yapmak için büyük dalgalara ihtiyacımızın olması gibi sorunlarla baş başa geçmiş bir döneme tanıklık etmekte bizi oldukça olgunlaştıracak. Küçük sinir harpleri tehlikeli görünebilir ancak inanıyorum ki insanın iç gelişimi adına önemli adımları da içerisinde barındırıyor. Bir şeyin kaybedilmeden değerinin anlaşılmayacağına da inancım son derece kuvvetli. Çaba sarf etmeden kazanılan şeylerin değerinin olmaması gibi dibini görmeden yaşanılan bir hayatın da tecrübe anlamında boş olduğu bir başka gerçek. Tırnaklarıyla kazımak fiilini tamamlamaya yetecek anlamda hikayeler okudukça içimi kaplayan huzur gibisi de yok. Tüm hırslara ve doyumsuzluklara rağmen içimizde hâlâ gerçek adalete inanabilen masum çocuklar olması fikri bile mutlu olmam için yeterli bir sebep. Hep daha iyisini arzu edip anı yaşayamayan insanlardan olmadığım için kendimi oldukça şanslı görüyorum. Yarının getirdikleri kısa vadede bizi pek mutlu edecek gibi görünmüyor olsa da kendimizi her yönden geliştirmemize engel teşkil etmiyor. Hayat felsefemizi her anlamda farklı yönlerden ele alabileceğimiz bu dönemi en iyi şekilde değerlendirmemiz gerektiği konusunda toplumca hemfikir olmamızı gerçekten çok isterdim. Güzel anılarla donatmamız gereken bir hayat var önümüzde ve umarım gerçek dostlarla beraber kötü günlerin geçmiş olduğunu yad ederiz. DAMLA DURAK DOĞANIN ÜZERİNDEKİ İNSAN ELİ İnsanoğlunun bu evrenin yaratıcısı olmadığı halde, evren üzerinde ne kadar büyük söz sahibi olduğunun farkındasınız değil mi? Eğer isterse yetişmesi seneler almış bir ormanı saniyeler içerisinde yok edebilir. Özellikle tatil sezonun hareketli geçtiği illere yakın ormanlık alanlarda her yaz mutlaka bir yangın haberi alıyoruz. Peki siz bu yangınların tesadüf eseri çıktığına inanıyor musunuz? Eğer cevabınız evet ise, yanılıyorsunuz. Bu yangınlar insanlar tarafından çıkarılıyor sırf tatil bölgelerine yeni oteller yapabilmek için. Bu konu nerden aklına geldi dediğinizi duyar gibiyim, madem merak ettiniz hemen açıklayayım. Geçtiğimiz hafta Jean Giono'nun Ağaç Diken Adam adlı kitabını okudum ve çok etkilendim. Kitapta bir insanın doğa üzerinde ne denli büyük ölçüde etkisi olduğundan bahsediliyor. Öykümüzün kahramanı Elzéard Bouffier bizlere bir kez daha kanıtlıyor doğa üzerinde ne büyük söz sahibi olduğumuzu. Kitapta varlığından bile şüphe duyulan bu adamın, bir çölden muhteşem güzellikte bir orman yarattığı ve o çöle nasıl hayat verdiği anlatılıyor. İnsanoğlu bencil ve acımasız bir yaratık, sadece bugününü düşünüp yarın ne olacağını umursamadan elindeki bütün kaynakları tüketip gelecek nesillerini tehlikeye atabiliyor kolayca. Oysaki Elzéard gibi yeniden yaratmak yerine sadece olanı korusak bile gelecek nesillere hak ettikleri düzeni bırakmış olacağız. Bizim bugün düşüncesizce attığımız adımların bedelini gelecek kuşaklar ne kadar ağır ödeyecek farkında olsak belki bu kadar sorumsuzca davranmayız. Daha şimdiden kuraklık yaşanmaya başlandı, ilerleyen yıllarda bunun bir sonucu olarak kıtlık da başlayacak, çünkü suyun olmadığı yerde yiyecek bir şeyin yetişme imkanı da yoktur, bu durumda insanoğlunu nasıl korkunç bir son bekliyor olacak düşünmekten alamıyorum kendimi. Sizler de aynı endişeye sahip misiniz? Bence olmalısınız çünkü gelecekte yaşayan insanlar yabancı değiller bizlere, bizim soyumuzun devamı hatta çocuklarımız, torunlarımız. Hangi insan istemez çocuğuna güzel bir gelecek bırakmayı hatta şu an bile neredeyse bütün çabamız bu istekten kaynaklanmıyor mu? O zaman neden çocuklarımıza tek bıraktığımız miras para kaynaklı? Paranın istediğimiz şeyleri satın alamayacağı dönemler yaklaşıyor, içecek su yiyecek yemek bulamadıktan sonra çok zengin olmanın nasıl bir kıymeti kalır ki? Bu nedenden dolayı çocuklarımıza öncelikle maddi kaynaklı miras bırakmaya uğraşmak yerine yaşanılabilecek bir evren bırakmaya çalışalım. Belki de insanlarda bu farkındalığı yaratabilirsek bu konudaki bütün sorunları çözmüş olacağız. Şimdi geldik çözüm bulma safhasına bunca yıldır etkili bir çare bulunamamış sen mi bulacaksın diye düşünüyorsunuz biliyorum fakat belli mi olur belki çıkar yol benim usumda? En azından şöyle düşünün yazımı okuyan birkaç insan etkilense onlar da çevresindeki birkaç kişiye söylese çığ gibi büyüyüp yayabiliriz bu fikri diğer insanlara da. Peki bu konuda neler yapabiliriz, gelelim benim çözüm önerime. Öncelikle en önemli aşama farkındalık, bu konu hakkında insanlar bilinçli mi buna bakmalıyız. Ağaç yaşken eğilir atasözü en sık duyduklarımızdan ve gerçekten doğruluk payı olanlardan birisi. Bu bağlamda insanlarda bu farkındalığı yaratmaya küçük yaşlarda başlanmalı, okullar bunun için en doğru yer aslında. Mesela okula yeni başlayan her birinci sınıf en azından bir ağaç dikse okulun bahçesine ve mezun olana o ağacın bakımından sorumlu olsa o çocuklarda doğayı koruma bilinci gelişir. Çünkü sadece bir ağacın bile hayata tutunmasının ne kadar zahmetli olduğunu gören bu çocuklar çevrelerine zarar vermeyi akıllarının ucundan bile geçirmezler. Bence denemeye değer işe yaramasa bile en azından doğaya bir fidan daha kazandırmış oluruz. KAYNAKÇA: Giono Jean, Ağaç Diken Adam. İstanbul: Everest Yayınları,2015. Deniz Gürata – 21302199 TURK101 – 40 Claude Monet, Boulevard des Capucines http://www.19thcenturyart-facos.com/sites/default/files/monet_blvd_des_capucines.jpg 1 Deniz Gürata – 21302199 TURK101 – 40 TABLONUN İÇİNDEN GEÇMEK Paltosunun yakalarını kaldırıp her kuvvetlenmesiyle adeta içinde dalgalanan rüzgârdan kaçınmak için iyice sarındı kumaşa. Aralığın başı, kışın giderek soğuduğu zamanlardı. Kar yarım saat önce durmuş ancak o, uzun yürüyüşü sırasında tipinin son dakikalarına yakalanarak kristallere bürünmüştü ve şimdi paltosundan ufak damlacıklar halinde süzülüyordu bu kristaller. Uzaktan binayı seçebiliyordu. Provalara vaktinde yetişebilmek için evinden yarım saat önce çıkması gerekiyor, her gün yürüyordu bu yolu, kaldırımlar aşınıyor ama yol asla kısalmıyordu. İçi titreyerek adımlarını daha da hızlandırdı, elleri soğuktan yanıyor, üstlerindeki eski çatlakların yanına yerleşmek için, paltosunun derinlerinde hazırlık yapmakta olan yenilerini hissedebiliyordu. Yağış durur durmaz, üstünden sayısızca insan geçmesiyle oluşan sıkıştırılmış kar yollarından ilerliyorduysa da ayakkabılarının da burnu ıslanmış, yeni bir ton kazanmıştı. Bu ton parmaklarını üşütüyordu. Bütün bunlara rağmen kışın, gri havanın tonundaki kar yumuşaklığının, beyaza boyalı dünyanın bir albenisi vardı; çoğu siyah kıyafetlere bürünmüş insanların üstlerinin onlarla dalga geçercesine pudra şekeriyle kaplanmış gibi olması, ağaçların özel bir gece için süslenmiş gibi görünmesi, her kar tanesinin farklı bir deseni olması… Bir kış tablosunda yürürken, soğuğa rağmen mutlu olmasını sağlıyordu bunlar. Kar koyu bir sessizlik bırakırdı ardında, ama bu cadde çok işlekti. Durmaksızın at arabaları geçiyor, arabayı çeken hayvanların toynaklarından çıkan tıkırtılar bir araya geldiklerinde sürekli bir ritmin duyulur olmasına sebep oluyorlardı. Etrafından akıp gitmekte olan onlarca yüze baktı. At arabaları düşünülmediğinde sokak bunca kişi barındıran bir yer için sessiz sayılabilirdi. Hep kalabalık olurdu burası, hayat dolu. Ne zaman etrafına baksa hayatın kargaşasını görmek, başkalarınınkini dışarıdan gözlemlemek içine hafif bir titreşim yayardı, heyecan gibi. Öte yandan onlar ‘başkaları’ydı. Onları tanımadığı sürece sokakta önünde belirip yok olan siluetlerden ibaret olacaklardı. Düşünceleri bu yönde sürüklenmeye başladığındaysa heyecanı bir çarpıntıya dönüşür, insanlar üstüne üstüne gelmeye başlardı. Gerçek hayatın ortasında bir başına durmakta olduğunu hisseder, tanımadığı her kişinin hikâyesindeki sorumluluk ve zorunlulukların altında ezilirdi. Farklı hikâyelere sahip olsalar da hepsi aynıydı insanların. Hayatları sokaklarda koşturmak, zamanın peşinden koşarken amaçlarını unutmak haline gelmişti. Herkes buna boyun eğerek yaşadığı, böyle olması gerektiğine inanır hale geldikleri için, o kendini hapsolmuş hissederdi. Bu duvarları yıkacak gücü nereden bulacağını bilmiyordu. Siyah etekleri karda salınarak telaş içinde ilerlemekte olan bir kadın ona çarparak düşüncelerinden kopmasına sebep oldu. Tam az önceki hayal kırıklıklarıyla dolu düşüncelerinin yarattığı siniri kadına yöneltmek üzereydi ki göz göze geldiler. Kadın küçük bir çocuğun elini tutmuştu; gözleri yorgun suratı solgundu. Karın üstünde bir kuşun kanatları gibi dalgalanan elbisesinden, çocuğun kalın paltosundan açlık çekmedikleri belliydi ama karşısındaki bir kadındı ve sırf bu, çehresinden okunan yıpranmışlığı açıklamaya yeterliydi. Karşısında duran kadının aksine kendisi evli değildi, bir başına geçinmeye çalışır bu yüzden toplumda onay görmezdi. Ancak evli kadınları her gördüğünde kimin daha zor durumda olduğunu merak ederdi, evlenecekleri yaşa geldikleri günden itibaren birer araca, objeye dönüşürdü onlar. Kendisiyse böyle bir dünyayı asla kabullenmezdi. Kadın panikle özür dileyip, başını öne eğerek yoluna devam etti. O ise bir süre durup, yeni düşüncelere dalmış halde ardından baktı. 2 Deniz Gürata – 21302199 TURK101 – 40 Bir anlığına kuvvetlenen rüzgâr çıplak ağaçları sarsarak dallarında taşımakta oldukları karları düşürmelerine sebep olduğunda o da omzuna düşen koca bir kütleyle yerinden sıçrayıp yolun ağaçlı kısmından uzaklaşarak tekrar yola koyuldu; provaya geç kalıyordu. Hızlanan adımlarıyla ‘yetişmeye’ çalışan insanlardan birine dönüşmüştü şimdi; ama o bu dünyadan uzaklara kaçmak için koşturuyordu. Müzik ise onun geçidiydi. Operada çalışıyordu; ona bahşedilen ses sayesinde toplumda hâlâ ayakta durmayı başarmaktaydı. Sanat, onun kendi başına yaşamasını sağlayacak, yeterli olmasa da gerekli saygı ve parayı kazanmasını sağlıyordu. Onlara bir hikâye verilirdi; bu dünyayı zihninde terk edip başka bir tanesini yaşamasını istenmesinin meslek tanımı olması ona bu dünyada verilmiş en güzel hediyeydi. Hep bunu yapmıştı zaten. Artık tek fark kendini tamamen yitirmesi için kostüm ve dekorla birilerinin ona yardım ediyor olmasıydı. İstediği kişi olabilirdi, asla bu hayatı yaşamak zorunda değildi. Farklı bedenlerde gezinip dururdu ruhu. Sonra müzik başlardı… Enstrümanlardan notalar döküldüğünde aldığı nefeslerde bile hissederdi onları. Ruhu göğsünü parçalayarak dışarı çıkmaya çalışır, seslerle göğe yükselmek için çırpınırdı. Kaburgaları gerçekten bir kafes gibi hissedilirdi o anlarda, kulaklarını okşayan, her titreşimini bedeninde hissettiği müzikle bütünleşmesinden onu alıkoyan bir engel. O zaman şarkı söylemeye başlardı işte. Boğazındaki titreşimler çalgılarınkine uyduğunda müziğe olabileceği en yakın yerde bulurdu kendini. Kimsenin ulaşamayacağı bir yer, ona özel, kendi kendine ördüğü bir koza. Kalbinin atışları bile ritme uyduğunda, kendisi bir enstrümana dönüşüp gerçeklikle bağlarını kopardığında… Sanat dışında hiçbir şeyin ulaşamayacağı dünyaydı burası. Özünü azının yakalayıp, bir kez tadanlarınsa o dünya olmadan boşlukta kalacağı bir yer… Bir an duraksayıp insanların ve at arabalarının geçişini kontrol etti. Opera binasına gelmişti; burası onun eviydi. Karşıdan karşıya geçti, kapıları açtı ve bu kış tablosunu başka bir dünyada yok olmak üzere terk etti. 3 HAYATIMIZIN ACI RAPORU Hayatımda yaşayıp tecrübe edindiğindim, beni derinden etkileyen olayları hep içime atmıştım bugüne kadar ama tesadüfen kitabını aldığım Ali Lidar, içimdekileri kendi yazdıklarıyla dışarı çıkardı. Tesadüf demişken kitabı benim için dikkat çekici yapan unsur kitabın adı oldu. Kitabı elime aldığımda adının neden ‘’Z Raporu’’ olduğunu düşünüp durdum ama kitabı bitirince neden öyle bir isim konduğunu anlayacağımı hissettim. Bu hisle kitabı okumaya başladım. Kitap, daha ilk sayfalarından beni kendine o kadar bağladı ki anlatamam. Ali Lidar yazdıklarını o kadar içten kaleme almış ki, işte bunlar benim söylemek istediklerim ama söyleyemediklerim diyorsunuz. Her satırında kendi hayatınızdan, içinizden bir parça buluyorsunuz. Sanki kalemiyle içinizdeki o acıyı, sizin acınızı kitabının her yaprağına özenle işlemiş. Özenle işlenmiş her yaprağını okudukça yeni bir ben keşfediyorum aslında. Belki yeniden ziyade eski bir ben. Her sayfada bu kısa hayatımda yaşadıklarım aklıma geliyor ve hüzünleniyorum. Hüzünlendikçe yataktan çıkasım, yeni bir güne başlayasım gelmiyor. Gençliğimin baharında böyleysem ikinci baharımda nasıl olacağım, nasıl katlanacağım merak ediyorum doğrusu bu hayata. Sanırım yaşadıkça daha da güçleneceğim. Belki güçlenmeyeceğim ama alışacağım o acılarla yaşamaya, kim bilir? Hepimiz yaşadıkça öğrenmedik mi? Ali Lidar’ın kaleminde en çok hoşuma giden şey ise acısı aklına geldikçe yazmaya başlaması. Belki böyle söyleyince çok hoş olmadı ama acısını hissettiği an kaleme dökebilmesi cidden mükemmel bir yetenek. Çünkü biz insanlar acımızı unutmak için dikkatimizi dağıtmaya çalışırız ne bileyim başka bir şeye odaklanmaya çalışırız ki daha az hissedelim o lanet şeyi. İşte burada Ali Lidar’ı bizlerden farklı kılan özelliği devreye giriyor. Lidar unutmaya çalışmamış acısını, aksine ne pahasına olursa olsun acısını ölümsüzleştirmiş. Ölümsüzleştirmiş ki biz de acılarından ders çıkarabilelim fakat biz insanlar maalesef başka insanların yaşanmışlıklarından ders çıkartamıyoruz. Annemiz, babamız, ablamız, abimiz uyarmamışlar mıydı bizi hayata karşı, onlar hiçbir şey öğrenmemişler miydi bu hayattan? Tabii ki uyarmışlardı bizi, tabii ki onlar da tecrübe edinmişti bu acıları. Biz gerçekleri bile bile yine kendimizi o acılara, aynı zamanda bize bu acıları yaşatanlara teslim olduk ve olmaya devam ediyoruz. Ali Lidar da aslında bizim gibi acısıyla yaşayamayanlardan. İyi güzel, kaleme döküyor acısını ama aslan sütünün katkısı kesinlikle yadsınamaz. En güzel aynı zamanda en acayip fikirler rakı masasında çıkmaz mı zaten, hele ki yalnızsan? O kavun peynirin, aslan sütüyle mükemmel uyumu hüzünlü olmayan birini bile yasa boğabilecek seviyede, hele ki kavununu paylaşacak kimsen yoksa… Ali Lidar da bunların sayesinde rahatça içinden geçenleri kaleme döküyor. Şimdi diyeceksiniz yukarıda yazdığın şeyle çeliştin, önce dedin adam yetenekli sonra dedin ki yok aslan sütü yazdırıyor. Keşke bu derinden yaşadığın acıları sayfalara aktarmak bu kadar kolay olsaydı. Ali Lidar bu yeteneğe sahip olmasaydı, istediğini içsin, o kalemi bir tık kıpırdatamazdı. Kitabında da belli ettiği gibi acısı içine sığamayacak kadar büyük maalesef ve bunun sayesinde dışarı aktarabilmiş o derin duyguları, yeteneğini böyle ateşlemiş. Şimdi aklınızda ilk başlardan kalan bir soru, acaba kitabın adını hikâyelerle bağdaştırabildimmi? Siz karar verin derim. Bildiğiniz üzere Z raporu, bir işletmenin gün sonunda her işlemini yazdığı kâğıda verilen addır . Ali Lidar’ın ‘’Z Raporu’’ da içe sığamayan acıların her gece aynı (1) gün sonu gibi yazılmasıyla bizlere takdim edilmek üzere hazırlanmış. Bence kitabın ismi tam anlamıyla ‘’tam 12’den’’ olmuş. Kitabı cidden nasıl bitirdiğimi anlamadım ve sona doğru yaklaştığımda ruhumun okşandığını hissettim. Bu okşantı belki hayatta yalnız olmadığımı anladığım için olmuştu, kim bilir? Şu an benim tek bildiğim şey var o da Ali Lidar’ın sağlam bir okuyucu kazanmış olması... Okurken hissettirdiklerin için en derinden teşekkür ederim. KAYNAKÇA RESİM- http://i.dr.com.tr/cache/600x6000/originals/0000000682193-1.jpg 1-( Z Raporu Tanımı): http://www.nedir.com/z-raporu Cemali Arıcı Sanat ve Politik Tutum Sanat dediğimiz kavramı düşünürken birçok daldan oluşan ve her dalının da farklı yönlere savrulduğu bir ağacı hayal ediyorum. Her dalında farklı bir tarzı ve çeşitliliği bulunduran bu ağacın, geçmişten bu yana ortaya konulan tüm sanatsal eserleri barındırdığını düşünelim. Edebiyat, resim, müzik ve daha birçok farklı tarza sahip olan bu ağaç, aynı zamanda kendi dallarında da çeşitlilik gösteriyor. Tarzlar arasında bile konu ve tema bakımından birçok çeşitliliğe sahip olan bu ağaç, yüzyıllardır insanların sanatsal ihtiyaçlarını gidermelerini sağlamıştır. Kimi zaman aşktan bahsedip o duyguyu insanlara sunmuş, büyük keyifler verip kimi zamanda içlerindeki acıyı hissetmelerini sağlamıştır. Kimi zaman doğadan bahsedip rüzgârların küçük hışırtılarını bedenimizde hissetmemize ve tersinden güzel gökyüzünün hiddetlenmesiyle ortaya çıkan korkuyu anlamamıza yardımcı olmuştur. Ancak tüm bunların ötesinde, realizm akımı ile birlikte bu ağaçta kimi sarsılmalar meydana gelmiş; bu akımın sanata büyük bir ölçüde ilerlemeye kaydettiği ortaya çıkmıştır. Realizm ve sonrasında gelecek akımların etkisiyle, bu ağaç artık evrilmeye başlamış ve sanat bambaşka bir yöne doğru eğilmiştir. Yani politik tutum, sanatı sanat yapan unsurlardan bir tanesi olmuştur. Herhangi bir sanat eserinde görmezden gelemediğim unsur haline gelen politik tutum, benim için bir eseri sanatsal değere taşıyan en önemli faktörlerden birisidir. Günümüz dünyasını düşünecek olduğumuz zaman, birçok sıkıntının barındığı bir zaman diliminde yaşıyor olduğumuz pek açık. Savaşlardan sömürülere, ezilmişlikten fakirliğe uzanan birçok sorunun dünyamızı her gün daha da kötü bir hale soktuğu bu sistem içerisinde sanat adına yapılması zorunlu olan bir şeydir politik bir tutuma sahip olabilmek, evrensel olabilmek. Çünkü bu, her zaman tüm yaşanan zorunluluklara karşı ayakta durabilmek olacaktır, doğruyu savunabilmek olacaktır. Bu noktada bu işi mükemmel bir şekilde yapan ve bu sayede dünya şairi olarak kabul edilen Nazım Hikmet’in yakınlarından bir tanesi, yine en büyük dünya şairlerinden birisi olan Pablo Neruda karşımıza çıkıyor. Evrensel tutumunun getirdiği kuvvetle birlikte politik tutumunu şiirlerinden ayırmayan Neruda, aslında daha çok bu tutumu sayesinde dünya şairlerinden birisi olarak kabul ediliyor. Neruda’ya da Hikmet’e de baktığımız zaman göreceğimiz “evrensellik” kavramı ve bunu kullanışları aslında onların politik bir tutuma sahip olması sonucu olarak ortaya çıkan bir şey olduğu karşımıza çıkıyor. Düşündüğümüz zaman, evrensel olmak ve tüm dünya insanları fark gözetmeksizin bir olarak görmek sadece yaşadığımız sisteme karşı durmak ile sahip olunabilecek bir şey. Çünkü yaşadığımız sistem, insanların arasındaki rekabeti artırmak ve onların birbirlerine karşı silah tutmasını sağlamakla görevli. Neruda ise yaşadığımız sisteme karşı politik tutumunu Yeryüzünde Konaklama adlı şiir kitabında mükemmel bir şekilde devam ettiriyor. “Yalnız mı bırakacaksınız onları? Sıra size de gelecek sonra! Yalnız mı bırakacaksınız onları? Hayat mezara mı girsin, ve insan gülüşleri boğulsun mu lağımlarda ve acı dolu hikayelerde?”(Neruda 2015) Bu dizelerde de göründüğü üzere haykırır gibi insanlara seslenen Neruda, politik tutumunu açıkça belli ederek aslında kendisini sistem eleştirisi yapmaktan geri çekmiyor. Evrensel olabilmenin gereği olduğunu belirttiğim bu tutum şairi ileri taşımakla birlikte onun gerisinden daha da bilinçli bireylerin ortaya çıkmasını sağlıyor. Bilinçli bireylerin tutumu ise şüphesiz ki bizi olması gereken gerçekliğe taşıyan araç olacak. Bir gürültüye karşı olmak, yani yozlaşmış düşüncelere direnen ve bulunan yanlışlıklara itiraz edip çözüm üretmek, bu sanatın büyük bir yardımıyla gerçekleşecek. Bu nedenle, Neruda gibi şairler, gökkuşakları olacaklar içerisinde bulunduğumuz karanlığın. Kısacası, apolitik eserlerin günümüz dünyasındaki öneminden söz etmek bu dünyanın gerçek yaşamına bir katkı sağlamayacaktır. Ardı kesilmeyen sorunların barındığı bu düzende apolitik eserlerin ortaya koyulması, olması gereken sanat açlığını karşılamayacaktır. Çünkü bozuklukların görmezden gelindiği bir dünyada ve bu bozuklukları en iyi anlatan “sanat” gerçek kimliğine sahip olmadan, yani gerçekliğe sahip olmadan hiçbir zaman işlevsel olamayacaktır. Fakat Neruda başta olmak üzere, Hikmet başta olmak üzere ve onun gibi nicelerinin ışığında bu sanat her zaman yaşamaya devam edecektir. Kaynakça: Neruda, Pablo. Yeryüzünde Konaklama. Can Yayınları 2015 HUZURSUZLUKTAN DOĞAN HUZUR UMUDU Yaz akşamlarında üzerinde oturduğun kaldırımlar, yağmurun ıslattığı toprak kokusunu içine çektiğin duraklar, hayatın bin bir türlü zorluğuna göğüs germeni gerektiren karmaşası içinde her gün yeniden, yeniden geçtiğin o tozlu yollar geçmişin solmaya yüz tutmuş acı tatlı anılarını fısıldarlar. İlk defalarını yaşadığın çocukluğunun sokakları hatıraların, en derin acıların ve en gizli arzuların üzerindeki perdenin aralanacağı bir yolculukta gidilecek ilk duraktır belki de. Küçüklüğünün eşliğinde geçtiğin yollarda bir ekmeğin kokusu bakkaldan eve dönerken ekmeğin köşesini yediğin o günleri; ufak bir taş parçası yahut eski bir bisiklet ise büyüme hevesi ile koşturup durduğun zamanları su yüzüne çıkarır. Yakın bir zamanda okuduğum Zülfü Livaneli’nin Huzursuzluk adlı kitabıyla birlikte üzerinde yürümeyi öğrendiğin toprağın, senin için gizli bir sığınak, kendini ararken yapacağın yolculukların başlangıç noktası, sahip olduğun önemli bir parçan olduğu gerçeği akıllara kazınıyor. Romanın merkezi bir doğulunun kalbiyle bir batılının aklı arasına sıkışıp kalmış bir gazetecinin tesadüf eseri öldüğünü öğrendiği bir çocukluk arkadaşının hikâyesine doğru yaptığı yolculukla birlikte doğduğu topraklarla buluşma hikâyesine açılıyor. Eser, barındırdığı birçok kavram sorgulamasıyla, günümüz Ortadoğu sorunlarına ve vahşetine yönelik eleştiri oklarıyla okuyucuyu kendine hapsetmeyi başarırken, Livaneli yüzyıllardır kanla yıkanmış Mezopotamya topraklarına yönelik bir düşünce girdabıyla okuyucuyu baş başa bırakıyor. Yoğun bir tempoyla çalışan, sabahın erken saatlerinde başlayan yolculukta baktığı yerleri dahi göremeyen insanların başkalarının acılarına sağır hale geldiği, onları sıradanlaşmış bir kabullenişe indirgediği olgusu, bireyleri düşünce denen ummanın derinlerine doğru çekerken, kıymet verdiğimiz kişileri barındıran çemberin dışındaki acıları okuyucunun odağına taşımayı başarıyor. Hikâyenin ilerleyişiyle hırsların ve yanlış inanışların kemirdiği ruhların, masum insanları çeşit çeşit acıyla yaktığı olgusu aşağılanmaya ve türlü türlü kötü muameleye maruz bırakılmış bir kız çocuğunun, ayakta kalmak için çırpınan ancak dizlerinde derman kalmamış birinin, penceresinden okuyucunun vicdanına ve kalbine dokunuyor. İnsanın hayatı boyunca bir odadan bir diğerine yaptığı yolculukta hapsolduğu odanın içinde birlikte olduğu kimselerin yaşanmışlıklarını, acıların cömertçe verdiği deneyimlerini kendininkiyle harmanladığı gerçeği romanı değerli hale getirirken, hemen yanı başımızda yaşanan acı olaylara açılan bu ufak pencere birçok toplumsal yaraya parmak basmayı da başarıyor. Dini farklılıkların kişileri kıymetli kılan özelliklerin önüne geçtiği, inanışlara dair yanlış bilgilerin pek çok kimsenin hayatını çekilmez hale getirdiği, her dinin temelinde sevgi gibi evrensel bir kavramın yer aldığı fikri yazarla beni ortak bir paydada buluşturmayı başarıyor. İnsan olmanın temel şartına ve eşitlik kavramına yönelik yapılan derin sorgulama kitap boyunca satır aralarından okuyucuyu etkisi altına alıyor. Çeşitli sıfatların içine sıkıştırılmış, toplumun kalıplaşmış düşünceleriyle örselenmiş ve değersizleştirilmiş kimselerle sıcacık evlerinde dert içinde yüzdüğünü zanneden kimseler arasındaki uçurumun gözler önüne serildiği eserde okuyucu derin bir sorgulamayla baş başa bırakılıyor. Derin karakter çözümlemeleri içermeyen eserinde empati kavramını gönüllerle buluşturmayı amaçlayan yazar; akıcı ve duru dili ile koyu karanlıkların sevgi ve anlayışın ışığıyla aydınlanacağı inancını okuyucularına anımsatıyor. Yaşlı ve yorgun dünyamız sevgi ve anlayış gibi pozitif duygularla, sanatın ve bilimin ışığında yeniden biçimlendiğinde örselenmiş ve ötekileşmiş kimseler ciğerlerini özgürce dolduracak bir nefesi içlerine çekebilecekler mi? Hırsların ve yanlış inanışların getirisi defalarca kanatılmış yaralar kabuk bağlamak ve iyileşebilmek için bir fırsat yakalayabilecek mi? İnsan hayatının değerli olduğu, eşitlik ve adalet gibi insanı insan kılan değerlerin üzerlerindeki tozların süpürüldüğü bir düzenin baş gösterdiğini hayal ediyorum. İnsanların başkalarının gözlerinde acımayla karşılık merhamet duygusuyla alçalmadığı bir düş... Küçük bir çocuğun boya kalemleriyle boş bir kâğıdı renk cümbüşleriyle bezeli hale getirmesi misali hayatın koyu karanlıklardan, dehşet ve keşmekeşten arınarak insani değerlerin yeşerdiği… Umutların ve neşenin ipi kopmuş bir balon misali göklere yükseldiği… KAYNAKLAR Livaneli, Zülfü. Huzursuzluk. İstanbul: Doğan Egmont Yayınları, 2017. Selin KAYA Ali ERMİŞ YANLIŞ ANLAŞILAN DUYGU Bu coğrafyada her kavram çocuklara dayatılarak öğretilir. Herkesin de bildiği gibi bizler kişiliğimizi çocukken oluşturur, hayatımız boyunca da bu kişiliğin üzerine yeni özellikler katarak devam ederiz yaşamaya. Ama söylediğim gibi bizim temelimizi annemizin, babamızın, öğretmenimizin ve yakın çevremizin dayatmaları oluşturur. Bu dayatmalar kültürden kültüre hatta aileden aileye değişir ancak maalesef benim yakın çevremdeki her ailede değişmeyen dayatmalar vardı. Bu dayatmaların kökenini, nedenini hiçbirimiz sorgulamadık ve acımasız bir şekilde benliğimize bu dayatmaları yükledik. Zaten ‘dayatma’ dediğim şeylerle ‘sorgulamanın’ aynı cümlede bulunması bile anlamsız değil mi? Benim hayatımdaki en büyük dayatma ‘hırslı olma’ dayatmasıydı. Benim ailemde, çevremde en korkulan kelime hep ‘hırs’ oldu. Hırs denilince; hep ‘çok hırslı olma sakın’ diye uyarıldım. Çocukken anlamını çok da bilmediğim bu kelimeden hep korktum. Annem ‘Bugün okul nasıldı? Hangi arkadaşlarınla görüştün, konuştun?’ dediği zaman kötülemek istediğim, aslında hiç sevmediğim arkadaşlarım hakkında hep’ o kız/çocuk çok hırslı anne ya’ diye cevap verdim ve hep de ‘tamam annecim görüşme o zaman’ yanıtını aldım. Hırslı demek, kötü çocuk demekti benim için çoğu zaman. Şimdi düşündüğümde hep çok başarılı ve hep daha fazla başarı isteyen bir çocuk oldum. Çünkü bizim okulumuzda da ailemizde de derslerinde başarılı bir çocuksan senden iyisi yoktu. Ve ben bu başarıyı hırsımla kazandığımı hep kendimden de çevremden de sakladım. Anneme benim başarılarımı sorduklarında, aslında hırslı bir çocuk olmadığımı çok zeki bir çocuk olduğumu söyledi. Ben de bunu kendime sürekli tekrarladım ve inandım. Bunları farkına varmamda ve hırs kelimesini bu yaşımda sorgulamamda okuduğum ‘ Benim Olağanüstü Akıllı Arkadaşım’ kitabı çok etkili oldu. Bu kitapta kimsenin sevmediği, herkesin çok korktuğu karakter olan Lila’nın aslında sadece hırsları olan, başarılı olmayı seven, öğrenmekten bıkmayan ve öğrendikleri hiçbir zaman ona yetmeyen bir karakter olduğunu fark ettim. Aslında düşünüyorum da, benden başka kimse Lila’nın yaşamasına yardım eden hatta yaşamasını sağlayan hırsını fark etmemiştir. Çünkü kitapta bile Lila karakterinin hırsı, çocuğun kötü huylarının, yanlış davranışlarının içine hapsedilmiş, açık bir şekilde verilmemiş. Ben hırsın kötü davranışlara yol açabileceğinin elbette farkındayım. Ancak karşılaştığım her örnekte hırsa kötü bir anlam yüklenmesine çok karşıyım. Aslında, Lila’nın en yakın arkadaşı da Lila’nın bu hırsına hayran kalmamış mıydı? Lila için yaptığı fedakârlıkları aslında onun gibi olmak için yapmamış mıydı? Her canlının içinde yaşamasını sağlayan güdüler vardır. Ben bu güdülerin insanlarda duygular olduğunu düşünüyorum. Örneğin kime sorarsak soralım korku duygusunun yaşamımızı devam ettirmemizi sağlayan en önemli duygulardan olduğunu söyleyecektir. Çünkü tehlikelerin çoğundan korku duygumuz sayesinde kaçarız ve çoğu zaman da kurtuluruz. Ben yaşama içgüdülerimizden en önemlisinin hırs duygusu olduğunu düşünüyorum. Bu hayatta, özellikle bu ülkede hırsın yoksa ne iyi bir üniversiteden mezun olabilirsin, ne de yaşamını iyi bir şekilde devam ettirmeni sağlayacak parayı kazabilirsin. Tabi bu sizin yaşama sebeplerinize ya da yaşam tarzınıza uygun bir düşünce olmayabilir. Sizler sadece yemek yeme ve uyumak üzerine kurulmuş bir yaşam istiyorsanız, hırs sizin için çok da yaşamsal bir duygu olmayabilir. Bunları yazarken hırsın öldürücü, süründürücü taraflarını es geçtiğimi düşünmeyin. Fazla hırsın insan ilişkilerini gerçekten nasıl kötü etkilediğini de gördüm. Hatta insanı yalnızlaştıran, tamamen dibe çeken bir duygu olduğunu da. Benim anlatmak istediğim yerinde ve kararında olan hırs duygusu. Hani her şeyin yeri ve zamanı var derler ya, içinizdeki hırsı ortaya çıkarmanın da yeri ve zamanı var. Bu kitap; içinizdeki iyi hırsı hep canlı tutmak isterseniz ve bunları da aklınızda tutarak okursanız, kendinizi ve özellikle çocukluğunuzu çok iyi sorgulayabileceğiniz bir kitap. KAYNAK Ferrante,Elena.Benim Olağanüstü Akıllı Arkadaşım.İstanbul:Everest Yayınları.2016 SEMERKANT ‘TAN GÜNÜMÜZ ORTADOĞU’SUNA İnsanlık tarihi Ortadoğu tarihi ile bir tutulabilir. Mezopotamya günümüzde Türkiye, Irak, İran, Suriye sınırlarını içinde yer alan coğrafyayı kapsayan, tarihsel ve kültürel anlamda insanlığın birikimlerinin en yoğun yaşandığı bölgedir. Uygarlığın bu bölgede Sümer Rahip Devleti ile filizlenmesi ve Ortaçağda özellikle akdeniz çevresinde medeniyetin zirveye ulaşması; gerek yaşanmışlık gerekse kültürel etkileşim sonucu oluşan çeşitliliğin edebi eserlerdeki yansımalarını görmek çok zor değil. Arka planı zengin bir tarihsellikle süslenen edebi eserler yaşanmışlığımızın yani toplumsal hafızamızda olanların dışa vurumudur. Bu eserlerde anlatılan kişilikler özünde ya yaşamış ya da yaşamış olması muhtemel olan kısacası çevremizdeki kişiliklerden oluşur. Amin Maalouf Semerkant adlı romanında tarihe adını yazdırmış kişilikleri kullanmakla beraber (Hasan Sabbah, Ömer Hayyam) geriye kalan kişilerin hayal ürünü olabileceğine dair en ufak bir güvensizlik sezdirmemiştir ki gerçek olmama ihtimalleri var. Ancak bu gerçeklik monoton bir anlatım tarzıyla sunulmamış aksine tarihsel bir temellendirmeyle gayet akıcı masalsı bir anlatıma sahip. Sanırım yazarın okuyucuyu kendine bağladığı nokta da bu anlatımda gizli. Temalar ortak ancak destansı bir anlatımla, okuyucuyu kendini olayların yaşandığı o çoğrafyadan bu çoğrafya sürüklenirken buluyor. Geçmişle gelecek arasında bağ kurarak zaman ve mekan olgusunu istediği gibi yönlendiriyor yazar. Örneğin bu romanında 1072 Rubaiyatın gerçekliğiyle Semerkant’ta başlayan olayın gidişatı 1912’de Titanic adlı geminin batmasıyla son buluyor. Bu geniş coğrafya ve tarih aralığı yazara geniş bir manevra alanı sağlamış ve yazar da bu manevraları başarıyla okuyucuya iletmiş. Özellikle tarihsel arka planı oluştururken anlatıcının yaşamı tarihsel kişilik ve olaylarla kesiştirilerek bütünleştirilmiş olması eserin iyi kurgulanmış ve ince bir zekanın ürünü olduğunun gösteriyor. Bir diğer can alıcı nokta ise Benjamin adlı karakter üzerinden İran tarihi konusunda çarpıcı bilgiler verip yorumda bulunulması ; 19 yy sonları 20 yy başlarında gelişen İran’ın modernleşme anlayışının yansımalarını, düşüncelerdeki çelişkilerini kişiliklerde ve olaylarda bulmak mümkün. Ancak Ortadoğu gerçekliğini tarihsel olarak farkında olan birinin yapabileceği saptamalar bunlar. Sadece Ömer Hayyam ile Cihan’ın veya Benjaminle Şirin arasında geçen bir aşk romanı olarak bakmamak gerekiyor. Ortada çok daha büyük bir tarihsel gerçeklik var. Din olgusunu birçok yazar kullanmasına ragmen Amin Maalouf’u diğerlerinden farklı kılan; dini bir malzeme olarak kullanan değil dini çözümleyen ve tüm gerçekliğiyle ortaya çıkarma amacı güden bir anlayışa sahip olmasıdır. Haşhaşiyun tarikatı üzerinden açıklanmaya ve farkındalık yaratılmaya çalışılan nokta mezhep aidiyetinin tehlikeli durumu, her şeyden önce (kimlik, din) kendini mezheple tanımlamasının altındaki psikolojiyi ve neler yapılabileceği topluma göstermektir. Öte yandan oluşumu yaratan kişiliğin ne için kurduğu nasıl yönlendirdiği ve aslında ortaya sanal bir gerçeklik öne sürerek kitleyi nasıl yozlaştırdığı günümüzün anlaşılması için de önemli bir etkendir. Romanın gerçekliğini koruması sorunları veya olgulara çözümleyici bir şekilde neden sonuç ilişkisi içerisinde yaklaşmasından kaynaklanıyor. Yazar sadece bir roman yazmamıştır bu roman aynı zamanda Ortadoğu’da yaşanan sorunları ortaya koyan bir incelemedir. Ortadoğu bugün benzer bir tehlikeyle karşı karşıyadır ve her gün onlarca insan din savaşları adı altında hayatlarını kaybetmektedir. Sözde din ve mezhepçilik adı altında yapılan bu katliamlara tepkisiz kalmak da bu tutumların devam etmesini tetikleyecek hatta destekleyecektir. Bu coğrafyalarda yaşanan olaylardan toplum olarak ders çıkarmak konusunda eksiğiz. Bazı sanatçılar üstlerine düşen görevleri yapmaktalar ancak biz ne kadar bu yazılanlara kıymet verip okuyoruz. Bilgi güçtür ve bu bilgi tarihte gizlidir; neden gücü elimize almıyoruz? Neden tarihsel gerçekliklerden ders çıkarmıyoruz, neden yüzyıllardır Ortadoğu coğrafyası bir kaç on yılda bir aynı şeyleri yaşıyor? Aslında cevapların bulunması zor değil. Roman bu noktada aslında ortadoğu gerçekliğini ortaya koyarak bu sorunları ve soruları gözler önüne seriyor. Semerkant romanında yaşamın gerçekliği bir o kadar masalsı bir dille insana sunuluyor. Ortadoğu’da yaşanan son gelişmeler özünde yüzyıllardır çözülemeyen çelişkilerin yeniden topluma yansımasından başka birşey değildir ve yazar bunları çarpıcı bir gerçeklikle gün yüzüne çıkartıyor. Bu coğrafyada yaşanan sorunların çözülmesi isteniyorsa çözüm basit; bilgilenmek neyin ne olduğunun farkına varmak. Farkındalık çözüm için en önemli noktayı oluşturuyor. Semerkan’tan günümüz Ortadoğu’suna tüm çelişkiler toplumun içindedir ve toplumun bunu değiştirip dönüştürme dinamiğine sahiptir. Bu yaklaşım Ortadoğu toplumuna barış dolu günleri getirecektir. MUSTAFA ÖZGÜR DEMİROĞLU Sessizliğin Sesini Dinlemek Mustafa BayraktarSessizliği duyabilir miyiz? Olmayan ve hiç olmamış bir sesi... Sessizlik bize birçok şey anlatır aslında gündelik hayatımızda; küslük, çaresizlik, bilinmezlik... Bizim için bir duygu dışa vurumu olmuştur sessizlik. Sessizlik nedir ki tam olarak? Birçok şeyi anlatabilen ve duygularımızı belirtebildiğimiz bu durum, sadece başka bir varlığın daha doğrusu başka bir enerjinin yokluğundan mı ibarettir? 4 dakika 33 saniye, John Cage'in en önemli çalışması. Eser üç bölümden oluşur. Birinci bölüm 33 saniye, ikinci bölüm iki dakika yirmi üç saniye, üçüncü bölüm de bir dakika kırk saniye sürer. Bu üç bölümden oluşan müzik tarihi için önemli, deneysel eserin bir eksiği vardır. Notalar... Eser boyunca eseri icra eden sanatçı veyasanatçılar – ki bazı gösterimleri devasa orkestralar gerçekleştirdi – hiçbir nota çalmaz. Ses bile çıkarmazlar. 4 dakika 33 saniye boyunca hiçbir şey yapmadan sadece beklerler. Bize de sessizliğin sesini dinlemek düşer. Sessizlik denilen olmayanı.Sessizliğin mümkün olduğunu düşünüyor musunuz? Eğer cevabınız evet ise kesinlikle denemelisiniz. Etrafınızdaki bütün elektronik cihazları kapatın, ses çıkaran her şeyi durdurun, rahat bir yere oturup arkanıza yaslanın hatta nefesinizi bile bir süreliğine tutun. Sessizliğin sesini duyabiliyor musunuz? Yoksa kafanızın içinde durmak bilmeyen bir ses mi var? Sessizlik denilen şey kelime anlamının aksine insanın kendine kulak vermesidir. Mutlak sessizlik mümkün değildir. Çevremizdeki ses ne kadar azalırsa içimizdeki ses o kadar yükselir ve bir yerden sonra sadece iç sesimiz kalır. İnsan hiçbir zaman mutlak sessizliğe ulaşamaz. John Cage'in anlatmak istediği de buydu bence 4 dakika 33 saniye, 273 saniyeye eşittir. -273 santigrat mutlak sıfırdır ve ulaşılabilecek en düşük sıcaklıktır. 4 dakika33 saniye eserinde de ulaşılabileceğimiz en son sessizliğe ulaşıyoruz. Bu sessizlikte kendi sesimizden ibaret. Yani sessizlik bizim bize en çok yaklaştığımız an. İnsanın sessizliğe ihtiyacının oluşmasının nedeni de bu olsa gerek. İnsanın kendini arayışı sessizliği arayışıyla bağlantılıdır. Yani bir insan yalnızlığa ve sessizliğe ne kadar çok ihtiyaç duyuyorsa bir o kadar kendi içinde sorgulamaları devam eden, kendi sesine kulak vermek isteyen ve kendinitanımak isteyen bir insandır. Dönem dönem her insan sessizliğe ihtiyaç duyar çünkü bu sessizlik onun içinde çözemediği sorunları çözmesi için ortam sağlayacaktır. Sessizlik belki de dünyanın en büyük eseridir. Sessizlik içinde bulunan kişinin içini istediği gibi doldurabileceği, sonsuz ihtimallere sahip, yaratıcılığın ve üretkenliğin en uygun zemini.İçi dünyanın en güzel yemekleriyle doldurulabilecek bir tabak gibi, dünyanın en güzel romanlarının yazılabileceği bir defter gibi, tarihin en başarılı resminin çizilebileceği boş bir tuval gibi. Aynı anda dünyanın en derin anlamlarına sahip, aynı anda da dünyanın en anlamsız durumudur sessizlik. Asıl mesele içinin nasıl doldurulduğudur belki de. Sessizken kendi kendine ne dediğindir mesele. Sessizlik öyle bir şeydir ki onu anlatmak için sayfalarcayazı yazılabilir. Tuğla kalınlığında bir ansiklopedi yazabilir insan sessizliği anlatmak için. Sessizliği anlatmak için 4 dakika 33 saniye değil saatler süren klasik müzik eserleri yazılabilir ya da Louvre Müzesine bile büyük gelecek kadar büyük bir tablo çizilebilir sadece sessizliği anlatmak uğruna. Peki sessizliği anlatmak için gerçekten böyle şeylere gerek var mı. Sessizlik denenerek anlaşılabilecek kadar kolay değil mi? Sessizliği anlatmak için bu kağıdı baştan sona doldurmama gerek var mıydı gerçekten? Yoksa sadece şöyle mi yazmalıydım: “Sessizlik: ”.Mina Kazanç SinemaDans Sinema ve dans… Bu iki kelimeyi duyunca o kadar heyecanlanıyorum ki, şu an elim ayağıma dolaşmış vaziyette nerden anlatmaya başlasam diye çırpınıyorum. Önce bu iki disiplinle, daha doğrusu bu iki disiplinin birleşimiyle nasıl tanıştığımı anlatayım. 5 sene çeşitli televizyon kanallarının canlı yayınlarında, belgesellerde, organizasyon rejilerinde çalıştıktan sonra yolum yönetmen Şafak Türkel’le kesişti. Kendisi, Avrupa’da yaygın olan fakat Türkiye’de hiç bilinmeyen “dans filmi” olgusunu ülkemiz gençlerine aşılayabilmek için son üç senedir var gücüyle çalışan bir usta. Bu çabanın en önemli ayağı olan “SinemaDans Ankara Festivali” sayesinde, başta Ankaralı genç sinemacılar olmak üzere, yavaş yavaş ayak seslerimizi duyurmaya başladık. Son cümlemde “biz” vurgusunu yaptım çünkü iki senedir bu festivalin çalışan kadrosunda yer almaktayım ve bu festival benim için “sabah işe git-akşam dön” gibi bir şey değil, ben dans filmine ve onun yer aldığı her platforma tutkuyla bağlanmış bir hale geldim diyebilirim. “Bu hafta SinemaDans Ankara Festivali var, gelmek ister misin?” diye sorduğum herkes, bana tek bir soru yöneltiyor; “Dans filmi nedir?”. Hollanda’dan Almanya’ya, İtalya’dan Danimarka’ya dans filmleri üreten, geniş platformlara sahip, bu alanda artık ustalaşmış insanlar bile hâla bu soruya cevap arıyor aslında. Hiçbir fikri olmayan siz okurlar için işin felsefesini bir süre kenara bırakıp elimden geldiğince açıklamaya çalışacağım. Başta şunu belirteyim; dans filmi ne değildir… Çoğunluğun ilk aklına gelen, “Step Up” benzeri dansçıların hayatını anlatan veya “Mamma Mia” gibi müzikal tarzı olan bir tür değil. Fakat aynı zamanda o değil bu değil diye kesin çizgiler çizebileceğiniz, kurallar koyabileceğiniz bir alan da değil. Sinemanın teknik ve görsel anlatım gücüyle, bedenin hareketleri ve ritim sayesinde oluşan ifade gücünü birleştirerek ortaya bir hikâye çıkartma diyebiliriz. Bu sene, Kasım ayında üçüncüsünü düzenlediğimiz festivale gelecek olursak; katılım oranının, özellikle Türk filmlerinin katılım ve kalite oranının geçen seneye göre artması beni hem hayrete düşürdü hem de bu işin bir parçası olarak çok gururlandırdı. Festival, 7-10 Kasım arasında yaptığımız atölyeler ile başladı. 11-14 Kasım arasında ise dünyanın en büyük dans filmi platformlarından olan Hollanda, İtalya ve Almanya’da düzenlenen festivallerden dans filmi seçkileri izlendi. 2015 yılında dans filmiyle tanıştıktan sonra, hemen ardından Nisan ayında Hollanda Cinedans festivaline gidip göstereceğimiz seçkiyi hazırlamak ise benim için sözlerle ifade edilemeyecek bir gurur ve mutluluk oluşturdu. “Peki, seni bu kadar heyecanlandıran nedir?” diye sorarsanız bence sizin de “anlamadığınız” üzere dans filmi gizemli, büyülü ve daha keşfedilmemiş bir dünya. Bugünlerde pek rastlamadığımız, tamamen özgür olma fikri de beni kendine çekmiş olabilir. İster toplumsal bir konu anlat, ister bireysel, istersen kameran dans etsin, istersen dansçın ya da hiçbiri… Sadece parmakların dans ettiği bir film görmüşlüğüm bile var. Artık aklıma ne zaman bir senaryo gelse ve konu ne olursa olsun sadece dans ile düşünebiliyorum. Öte yandan, sohbet ettiğim insanlar, festivalde çalıştığım için ne kadar para aldığım ve benzeri gibi sorular sorduğunda cevabım şu oluyor, “Festival bitiminde Şafak hoca rejiye bakıp, sahne arkasındaki kahramanımız Mina’ya emeklerinden dolayı teşekkür ederiz, diyor ya işte o zaman benim gözümde tüm paralar değerini kaybediyor.” Çünkü asıl isteğim, benim gibi genç sinemacıların kendilerine yeni alanlar bulması ve görsel anlatımın gücünü hem dünyada hem kendi içlerinde hiç durmadan geliştirmesi. Açık konuşmak gerekirse bir “Cinedans” değiliz ama dans filmleri için Türkiye’de de artık bir platform var. Bu sene kaçırdınız ama internetten daha detaylı bir araştırma yapıp siz de bu dünyanın içine bir adım atabilirsiniz, sonra eminim ki seneye sizinle festivalin kapısında karşılaşırız. Hatta belki elinizde kendinize ait bir dans filmiyle gelirsiniz. Umut Materyalisttir – S. Tarık Çetin Geleceğe dair kendini motive etmenin birkaç yolu vardır. Bazı insanlar geçmişlerinden destek alır, yaptıkları işler ile gururlanır ve bu şekilde motive olurlar gelecek için. Bazı insanlar ise tamamen ânı yaşarlar ve gelecek hakkındaki kaygılarının tümünden yana doğru bir adım atarak kurtulurlar. Diğer bir tip insanlar ise -ki bu kâğıt onlar hakkında olacak- tamamen geleceği düşünürler. Bardağın boş tarafına odaklanırlar ve olanlar umurlarında değildir, yalnızca olacak olanlar ile ilgilenirler. Ben de o insanlardan biriyim. Umut nedir? Gelecek hakkında taşınan bir beklenti mi, sadece bu kadar mı? Ne zaman umut sözcüğünü duysam içerisindeki o derin umutsuzluğu göremeden edemiyorum. O kadar paradoks içerikli bir durumdur ki bu: umudun kendi anlamının derinliklerinde umutsuzluğun yatıyor olması… Umudu sadece gelecek hakkındaki bir beklenti olarak tanımlarsak beklentilerin kapsayacağı hiçbir sözcük kalmaz geriye. Aksine, umudu tanımlarken beklentilerimizin içerisine biraz imkânsızlık, biraz kırgınlık ve biraz var olandan bıkkınlık ekleriz. Hepsinin üzerini biraz materyalistlik ve sonuca odaklılık ile süslediğimizde, işte o zaman umudu elde etmiş oluruz. İşte bu var olandan bıkkınlık ve imkânsızlık parçacıkları gözüme çarpmadan geçemiyor ne zaman gelecek hakkında duyulan ufacık bir umuttan bahsedilse. Umuda sahip olabilmek için önce bir umutsuzluk evresinden geçmek gerekir, aksi takdirde var olandan kurtulma ve daha iyisine ulaşma isteği nasıl açıklanabilir? Terry Eagleton, İyimser Olmayan Umut kitabında umudun anatomisini açıklamaya çalışıyor. Bu güne değin iyimserlik ile aynı anlamda düşünülen umudun aslında o kadar da iyimser bir duygu olmayabileceğini, hatta iyimser olmayan umutlar kurulabileceğini anlatıyor. Bir nevi bize umudun gelecek hakkındaki planlardan ibaret olduğunu ve iyimserliğin üzerine isteğe bağlı olarak katılabileceğini tarif ediyor diyebilirim. Burada kendisinin fikirlerine itiraz mı etsem, yoksa coşkuyla eşlik mi etsem bilemiyorum. İtiraz etmek istiyorum çünkü idealist yanım gelecek hakkında duyulan kaygıların mükemmel ve tertemiz duygular olması gerektiğini söylüyor. Eşlik etmek istiyorum çünkü bahsettiği duyguları bizzat yaşadım. Peki, materyalistlik de nereden çıktı diyor olabilirsiniz bu noktada. Açıklayayım. Gelecek hakkında beklentiler kurmamızın başlıca nedeni var olan durumdan daha iyi bir duruma ulaşmak, var olan varlığımızdan daha çok varlık elde etmek, var olan başarımızdan daha başarılı olmak gibi; hep “daha” içeren cümleciklerdir. Hep daha fazlasının, daha iyisinin, daha büyüğünün, daha başarılı olmanın peşinde koşarız. Bu yolculuk esnasında yolumuzu kaybetmemek adına koştuğumuz patikanın ucunu gösterecek bir pusulaya ihtiyacımız vardır, bizi içten içe oraya yönlendirecek bir hisse… İşte umut burada devreye girer. Doğanın içerimize koyduğu bir guguklu saat gibi bize sürekli aynı şeyi periyodik olarak hatırlatır: “daha” “daha” “daha”… İşte materyalistlik burada yatar, bir amaç uğruna var olur umut, kendisi adına değil. Yalnızca var olmuş olmak için var olma şerefine asla ulaşamaz, aksi takdirde ismi umut olamazdı. Geleceğe umut ile bakan insanlardan biri olduğumu söylemiştim (Cümleyi bu şekilde kurduğumuzda ne kadar da iyimser kalıyor öyle değil mi?). Gelecek hakkında, sayılı insan ile paylaştığım umutlarım var. Bu umutlara bağlı yaşamak bir nevi yoldan çıkmamı engelliyor, kendim için kurmuş olduğum geleceğe doğru ilerlerken yolumu kaybetmeden kalmamı… En azından ben böyle olmasını umut ediyorum. Umutlarımın beni nereye götüreceğini bile ancak umut edebiliyorum maalesef. Ancak zihin, umut denilen tatlı ilacı bir kez tattı mı artık vazgeçirmek çok zor oluyor. Geçmişinizi birden düşman ilan ediyor ve şimdiki zamanı kurtulmanız gereken bir savaş haline getiriyor. Tek çare ilerlemek, geleceğe doğru. Bu sürekli bir tatminsizliğin yanı sıra bir eksiklik hissi de uyandırıyor. Önümde harika bir gelecek olması, ancak ona hiçbir zaman ulaşamıyor olmam var olanın yanlış olduğu, ya da en azından benim yaptıklarımın yanlış olduğu fikrini uyandırıyor. Sıkıntılı bir yanılgıdan ibaret olan bu duygudan kurtulmak ise o kadar kolay değil. Çünkü kendisini iyimserliğin içerisine gizlemeyi başarmış durumda. Eagleton bu noktada bizi aksine ikna etmeye çalışıyor. Aslında umut hissinin iyimserlik ile eşdeğer olmadığını ve ikisini ayrı ayrı düşünebileceğimizi anlatmaya çalışıyor. Bu sayede belki de umudu söküp atabilir ve realist düşünmeye başlayabiliriz. Kaynakça Eagleton, Terry. İyimser Olmayan Umut. Çev. Emine Ayhan. İstanbul: Ayrıntı Yayınları, 2016. Baskı. Çisem Özkal Bir Tutam Masal Zamanın evvel, kalburun saman içinde olduğu dönemlerden bu güne tüm coğrafyalarda masallar hep var olmuştur. Eski kabileler sahip olduklarına, gördüklerine, güneşe, aya yüce sıfatlar takar anlatmaya başlarlarmış. Adı masal değilmiş. Mitolojinin harmanı birbirinden güçlü konuşan eşyalar, insana dönüşen hayvanlar, hayvanlara dönüşen insanlar, kötü kalpli cadılar, şifacılar, iksirler, öldüren büyülerle dolu anlatılar zaman içinde her kıtaya kulaktan kulağa yayılırmış. Öyle ki eski zamanlardan bugüne Dünya’nın hangi noktasında olursak olalım masallardaki kahramanlar hiçbirimize yabancı gelmemekte. Ben Külkedisi’nin cam ayakkabılarını, Rapunzel’in hapsedildiği kuleden aşağıya sarkıttığı upuzun saçlarını nasıl biliyorsam, Amerika’daki ya da Avrupa’daki bir başka kız çocuğu da öyle bilmekte. Masallar bizim çocukluğumuzdur. Uyku saati geldiğinde, gözlerimizi kapar gibi yapıp, kalbimiz pırpır, bazen annemizin, babamızın ya da büyükanne ve büyükbabalarımızın şefkatli sesinden anlatmaya koyulmasını beklemeye başladığımız hatıralardan gelir masallar. Tebessümle hatırlarız o anları. Masallar masumluğun göstergesi gibidir. En azından büyüyüp de başka bir açıdan masallara bakıncaya ve gerçeklerle yüzleşinceye kadar öyleydi. Çocukluğumuzda dinlemeye doyamadığımız masallarda anlatılanlar, aslında bilinçaltımıza işlenmeye çalışılan toplumsal mesajlar mı taşımaktaydılar? Dürüstlüğün, doğruluğun dışında anlatılmak istenen bir düşünce var mıdır Pinokyo’nun tahta burnunda? Yalnızca iyiliği mi anlatır Külkedisi’nin camdan ayakkabısı? Pamuk prensesi prens çok iyi kalpli olduğundan mı öpüp kurtarmıştır camdan tabutundan? Masallar yalnızca iyilerin kazandığı, kötülerin lanete çarptırıldığı Dünya’yı imkânlı kılarlar bir süreliğine. Her şey olağandır masallarda. İmkânsızlıkların farkında olmayan çocuklara arkadaş olmak için yazılmışlardır sanki. Oysaki “Çok güçlü masalların büyük kısmı boş sayılacak kadar enez, tutarsızlıklarla dopdolu ve afallatıcı mantıksızlıkta bir olaylar dizisine sahiptir”(Warner 56). Masallar ilk olarak aristokrat yetişkinlerin sohbetlerini zenginleştirmek amacıyla yazılmışlardır aslında. Onları biraz düşündürecek fikirler taşıyan edebî eserler oluşturmak düşüncesiyle. Bu edebî tür “Masal” adını ise D’Aurnoy’un Perilerin Masalları adlı kitabını yazmasıyla almıştır. D’Aurnoy kitabını yalnızca üst sınıftaki kesime, yani aristokratlara hitap etmek için yazmıştır. Örneğin; Kırmızı Başlıklı Kız masalının yazarı, önemli bir konumda, soylu bir çevreye sahip Charles Perrault’dur. Eserini ilk olarak birbirinden kültürlü onlarca aristokrata okumuştur. İlk duyduğumda bana Perrault’un amacının aristokrat kitleyle dalga geçme çabası gibi de gelmişti. Bu masalın daha dünyaları oyuncaklardan ibaret olan minik hayalperestlere okunuyor olması ise, onca insana yapılan bir saygısızlık olmalıydı diye düşünmeme sebep oldu. Ancak masalı incelediğimde anladım ki; eser 3-6 yaş aralığına hitap etmekten çok uzak. Gerçekte eser o dönemde de günümüzde de yaşanan en büyük sorunlardan birini vurguluyor: Kadınların sözlü veya bedensel taciz tehlikesi yüzünden yalnız dolaşmamasını. Eserdeki kurt onları takip eden ve rahatsız eden erkekleri ve kötü zihniyetleri simgeliyor. Yazar kadınları bu şekilde uyarmayı ve bu soruna eleştirel bir yönde bakmayı amaçlıyor. Bir çocuk romanında böylesine bir konu ele alınabilir miydi? Ya da bir düşünsenize, krallar, kraliçeler, şatolar ve bir yanda yoksulluk, açlık… Adaletsizliği, toplumsal eşitsizliği vurgulamak içinmiş oysa. Ne çok severdik süslü kraliyet hikâyelerini: “Bezelye Tanesi ve Prenses”i, “Çıplak Kral”ı, “Pamuk Prenses ve Yedi Cüceler”i, “Kurbağa Prens”i… Anlatılanın sınıf farklılıkları, cinsiyetçi ayrımlar olduğunu algılayamaz, mutlu sonun sadece kraliyet için olduğunu fark etmezdik. Eleştirel gözle bakmayı öğrendiğimde masalların ciddiye alınması gerektiğini anlamıştım. “Gerçek hayat aynı zamanda bu öykülerin ışığında daha iyi anlaşılabilir”(93). Şimdi düşününce bu söz bana çok anlamlı geliyor. Masallar lunaparkta baktığımız aynalar gibi, hayatımızda karşılaştıklarımızı başka bir formda ama olanın dışına çıkmadan bize gösteriyor. Daha renkli, belki güldürücü bir biçimde olduğu içinde ömrü hiç bitmiyor, modası hiç geçmiyor. Geçmişten bugüne masallar bir romana, filme, operaya, baleye ilham oluyor. Örneğin; Avatar filminde geçen kutsal ağaç çok eski bir Türk anlatısı olan hayat ağacından geliyor. Harry Potter'daki anka kuşu eski mitlerden alınmıştır. Fındıkkıran Balesi ya da Alâaddin ve Sinbad filmleri Bin Bir Gece Masalları’yla pek çok benzerlik taşımakta… “Hiçbir sınır iyi bir öykünün dolaşımını engelleyemez. Öykü seyahat edecektir, hem de çok uzaklara seyahat edecektir ve bambaşka bir görünümde, değişmiş duygu durumuyla ve hepsinden öte yeni bir anlamla tekrar başlangıcına geri dönecektir”(70). Şekil değiştirerek de olsa özünden bir değer kaybetmeden, hep doğruyu güzeli değil, bazen de yanlışı, çirkini, kötüyü gösteriyor masallar. Hâlâ bizlere saklı hediyeler sunmaya, sürprizler yapmaya devam ediyorlar. Gökten üç elma düşürebiliyor. Bazen en umutsuz olduğumuz anlarda bir tutam umut, bir tutam mutluluk, bir tutam iyilik konduruveriyor kalplerimize. Belki beklenmedik ama en doğal haliyle. Kaynakça: Warner, Marina. Masalların Kısa Tarihi. Çev. Güven Turan. İstanbul: Yapı Kredi Kültür Sanat Yayıncılık Ticaret ve Sanayi A.Ş. 2019. 1-175. 1. Basım. Gözdenur Doğru DÜNYANIN YÜKÜ Yerin altından gelen sonsuz güç nasıl mahvetti onca insanın hayatını? Oysa doğa iyi kalpli değil miydi? Neden onlarca insanın canını almak istedi? İnsanlar o koca sarsıntıyı hak edecek ne yaptı? O sarsıntı küçücük bir çatlağı nasıl koca bir enkaza dönüştürdü? İki duvarın arasına sıkışan bedenler… Sanki tüm dünyanın yükü var üzerinde o bedenlerin. Nasıl olur da o duvarlar dünyanın yüküne dönüşür? Ağırlaştıkça ağırlaşır, kiminin birkaç uzvunu ezer, kiminin dolaplarını yıkar. En şanslı olanlar ise sadece eşyalarına zarar gelenlerdir. En sevdiği oyuncağı olmadan da bir çocuk büyüyebilir. Genç bir kız kendi yazdığı şiirlerini biriktirdiği defteri olmadan da yaşar. Peki ya parka gittiği arkadaşını ertesi sabah bulamazsa o çocuk? Arkadaşının evine koşarak giderken burnuna tarif edemeyeceği kadar kötü kokular geldiğinde yine de büyüyebilir mi? Dünyanın yükü altında ezilmiş bedenlerin kokusu… Sokakların kan ağladığı binaların dümdüz olduğunu gördüğünde de neşeyle binebilir mi tahterevalliye? En kötüsü de bir gün öncesinde oyunlar oynadığı arkadaşını bir daha göremeyeceğini anladığında masum kahkahasını kaybetmez mi? Peki ya o sırma saçlı genç kız? İlk kez aşık olduğu insanı kaybedince bir daha saçlarını sevdirir mi başka bir oğlana? Şiir defterinin göçüp gitmesine üzülmez. İlk kez tuttuğu ellerin, ilk kez başını koyduğu dizlerin enkaza karışmasına üzülür. İlk aşkının iki duvar arasında sıkışıp kalmasına üzülür. Bir sürü deprem görmüş bu dünya. Acıyla sarsılan upuzun binalar… Kırmızı renge bürünmüş, kabaran ateşten denizler… Altında insanların yazları oturup sabaha kadar sohbet ettiği sokak lambaları... O lambalar artık aydınlatmıyor geceleri saklambaç oynayan çocukların oyununu. Hepsi enkaza dönüştü. Bizim evin oradaki sokak lambası söndüğünde iki yaşındaydım. Lambamız sönerken ben uyuyormuşum. O sarsıntıdan bir hafta önce anne babamın bana aldığı pembe beşik, dünyanın yükünü taşımış başlığında. Ama depremden iki saat önce el ele tutuşup heyecanla koştuğum Eren’in beşiği taşıyamamış yükü. Yaşasaydı benim gibi Ankara’da okurdu belki o da. Onla son fotoğrafım 17 Ağustos 1999’da değil de dün akşam çekilmiş olurdu. Her doğum günümde yanımda olur muydu acaba? Lisedeyken annemle kavga ettiğim için sahildeki iskeleye gittiğimde çağırır mıydım onu? Çağırırdım tabii ki. Hayatın kalp kırmaya değmeyecek kadar anlamsız ve kısa olduğunu konuşurduk Eren’le. Ayaklarımız iskeleden sallanırken denizin altında yıllardır duran enkaza dalıp giderdik. Belki Eren benden daha derin bakardı. O enkazın annesiyle ablasını da içine alıp götürdüğünü hatırladığında onu nasıl teselli ederdim? Mavi gözlerinden yaşlar geldiğinde, cebimde mendilim olmadığında nasıl silerdim gözyaşlarını? Belki de ablası ve annesiyle oturuyordur şimdi o iskelede. Denizin dibindeki enkaza değil de ufka dalıp gitmişlerdir. O ufuktan bir gün yanınıza koşarak geleceğim canım arkadaşım. Elimde son akşam çekildiğimiz fotoğrafımız da olacak, söz veriyorum. 1894’teki İstanbul depremini kitabı okuyana kadar bilmiyordum. Tek deprem acısı bizimkisi, en kötü ayı da Ağustos sanıyordum. Değilmiş. Temmuz da kötüymüş. Bir sürü çınar ağacını devirmiş, ahşap evleri yıkmış İstanbul’daki fay. Fay hatlarıyla beraber insanların umutları da kırılmış birer birer. O dev gibi çınarların altına son bir kez oturmuş çoğu. Kimi eşinin aklında kalan son gülüşünü, kimi de oğlunun kahkahasını bırakmış devrilen çınarların köklerine. Kırılan fay hatlarıyla beraber o gülüşler, kahkahalar da girmiş toprağın en derinine. Gözdenur Doğru Korkuyorum. Bundan on sekiz yıl evvel olduğu gibi pembe bir beşiğim yok. Ya koruyamazsa yatağım beni dünyanın yükünden? Tanımadan özlediğim arkadaşlarım, komşu teyzem, bakkal amcam... Ya tanısaydım onları? Gülüşlerini hatırlasaydım. Bir daha mutlu uyuyabilir miydim? Ağustos’un bir günü üzülmek yerine bir yılın her günü üzülmez miydim? Küçük çatlakların koca bir sarsıntıyla tekrar enkaza dönüşmesinden korkuyorum. Sevdiğim kim varsa bedenlerinin koca binalar altında yitip gitmesinden korkuyorum. BİRİ UMURSAMAZLIK MI DEDİ /İDİL AKDEMİR Bu kitabın adını ilk başta duyduğumda biraz afalladım okuyup okumamaya karar veremedim. Çünkü yalnız kalmış birinin hayatı ne kadar ilgimi çekebilirdi ki? Ancak yazar hakkında birkaç araştırma yaptığımda aslında gördüm ki ilk düşüncelerim sadece önyargıdan ibaretmiş. Einstein’ın da dediği gibi önyargıları yıkmak, atomu parçalamaktan zordur. Ben de iyi ki önyargılarıma boyun eğmemişim ve sonucundaysa Albert Camus’a karşı ilgim oluştu. Bunun sebebi elbette Dostoyevski'ye olan hayranlığımdı. Simdi soracaksınız Dostoyevski'yi sevip romanlarını okumam ile yazar hakkındaki düşüncelerimin bir anda pozitif yönde değişmesi arasındaki ilişkiyi… Cevabı şu ki yazar da tıpkı benim gibi Dostoyevski'nin hayranı ve romanlarında ondan izler görmek mümkün. Bunun yanı sıra Camus’un Varoluşçuluk Kavramı üzerine de birçok eser vermesi bu merakımın artmasındaki bir diğer etken oldu. Yazarın Sartre ile olan yakın arkadaşlığının da tesiriyle “varoluşçuluk akımının” iyi bir üyesi olmasına ve Amerika'da bile bunun üzerine eğitimler vermesine rağmen asla kendisini tamamıyla ne varoluşçu ne de absürdist olduğunu kabul etmiştir. İlk romanı olan bu kitabında aslında her iki akımında belirtilerini görebiliriz. Yabancı adlı kitap, absürtlüğün elinde oyuncak olan, çevresinde gelişen olayların farkına varmayan, anlamak için de hiçbir emek sarf etmeyen ilgisiz, umursamaz bir kişinin durumunu objektif bir bakış açısıyla bizim önümüze sermektedir. Çağımızda da bu çeşit insanlara rastlamak çok büyük olasıdır. Bana dokunmayan yılan bin yıl yaşasın dercesine ve vakalara reaksiyon göstermeksizin yalnızca kendini düşünenler fazlasıyla çoğaldı. Kitapta Camus, okuyucuların hafızalarına kazıyacak düzeyde bir başkahraman yaratmıştır. Romanın ana karakteri Mersault, kavurucu güneş yüzünden bir anda benliğini kaybedip bir Arap öldürür. Cinayet işlediği için mahkemeye çıkarılır ve tutuklanır. Mahkemede, sanki hüküm giydirilen, bundan sonraki ömrü söz konusu olan Mersault değil de, bir başkasıymış gibi olup bitenden fazlasıyla uzak bir şekilde tavır sergiler. Mahkemedeki insanlarsa onun davranışlarının saçmalığına bir mantıklı açıklama bulmaya çalışanlaraysa şaşar. Hâkim beyse onun sırf güneş yüzünden öldürmesine anlam veremediği ve hayata karşı bu umursamaz tavrı için idam cezasına çarptırır. Aslında bunlar birer absürt akımına da örnektir. Bunun devamında Mersault güya içinde bulunduğu yaşama yaraşır bir şekilde dünyaya gelmemiş gibidir ve etrafına uyum sağlayamamaktadır. O âdeta bir “yabancı”dır içinde bulunduğu ortama. O kadar yabancıdır ki insanların, toplum içinde riayet etmek zorunda olduğu davranış biçimleri ve kurallara da yabancıdır. Kahramana göre bu manasız dünyada kişinin, hasretini duyduğu sevinci de araması da boşunadır. Yaşama sevincine erişmeye hiçbir şekilde ihtimal bile yoktur. Aslında mutluluk, yanıltıcı bir yansımadan başka bir şey değildir, ömür de öyle… İdam düşüncesi onu bunaltır. İlerleyen her saatin kendisini ölüme götürdüğünü ve ölümün karşısında aciz olduğunun farkına varmaya başlamıştır. Kendisini hapishanenin zaruri kurallara uymak zorunda olduğunu bilmesi bile onu daha da bunaltmaktadır ve daralan bir çemberin içine hapsolduğunun bilincine gün geçtikçe farkına varır çünkü kahramanımız bir robot misali ona verilen görevi aynı şekilde yapmakla sorumludur. Bu zorunlulukta, onu yaşamın gerçekten bir manası olup olmadığı suali gerçeğiyle yüzleşmek zorunda bırakır ve benliğine bu suali sormaya başladığı zamanda da yazgısına karşı isyan ediyor demektir. Ancak çevresini kuşatan ömrün ve kâinatın anlamsızlığından tedirginliğe kapılıp onu sona erdirmek de bir fayda sağlamaz. Tam aksine, bu yaşama bir mana yüklemek yerine sadece onu gururla yaşamak, dünyanın sağladığı nimetlerden faydalanmak ve yaşadığımız anın kıymetini bilmek gereklidir. Böyle bir hayatı sürdürmek kişiyi daha da yükseltip, onun kişiliğine asillik katacaktır. Böylece, kâinatın saçmalığına karşı insanlığın kazandığı bir başarı olacaktır… Böylece bir kitabın daha sonuna geldim ve romanı her okuyucuya tavsiye ederim. Kitabı başlangıçta nasıl akıcılıkla okuduysam sonu da aynı akıcılıkla bitti. Zorlu derslerin arasında kafamı dağıttığım başka bir dünyaya girdiğim bu kitapta varoluşçuluk felsefesinin ağır basmasından dolayı tam olarak kavrayamayacağımı düşünsemde, kitabın bitişinde yazarın usta bir dille okuyucuya aktardığını gördüğümden aslında hiç de öyle olmadığını gördüm. Sakın felsefi kitaplar bana göre değil demeyin, hangi türü okumayı severseniz sevin Yabancı'yı okumanızda yarar var. Alışıla gelmişin dışındaki bir dünyaya seyahat etmek bize farklı bakış açıları kazandırıp yazarın düşünceleri hakkında da bilgi sağlayacaktır. KAYNAK Parlak, Ufuk. "öteki Pencere." : Albert Camus. Web. 8 Dec. 2014. <http://otekipencere.blogspot.com.tr/2012/12/albert-camus-yabanc.html>. Abdulkadir Kayalı 21701668 İnsan mıydık? Ne yaptın sen Livaneli? Orta Doğu’nun bütün pisliğini tüm çıplaklığıyla ortaya serdin! Bu eseri yazmadan önce gidip oralardan hikâyeler topladığı çok aşikâr; çünkü: kitap, küçük insanların büyük hikâyelerini anlatıyor. Bizim ne kadar boş ve duygusuz olduğumuzu kitaptaki İbrahim’in yerine koyarak gösteriyor. Hayatı kendimiz için yaşadığımızı, diğerlerini hiç düşünmediğimizi bizim yüzümüze çok güzel bir şekilde çarpıyor. “Ben bir insandım” sözünü anlayamıyoruz en başında, ama sonradan gözlerimizi açıyor Livaneli. Bizim insan olup olmadığımızı sorguluyor. Biz diyebiliyor muyduk yatağa her gece yattığımızda? Kendimizi ölüm ile yaşam arasındaki uyku haline geçmeden sorguluyor muyduk? Biz “insan” mıydık? Huzurumuzu alıp götüren bu kitabın getirdiği huzursuzluktan şikâyet edemeyiz; çünkü bu kitap bize “tüh yazık insanlara” demekten fazlasını yapmamız gerektiğini öğütlüyor. Hüseyin, Meleknaz, Kör Bebek Nergis, İbrahim ve Orta Doğu’nun tüm pisliği. Aslında kitabı bir hikâye gözüyle okursanız çok da anlatılacak bir şey yok. Mülteci kampında yaşayan Ezidi bir kabileden Meleknaz’a âşık olan Hüseyin’in Amerika’daki ölümü ve bunu öğrenen çocukluk arkadaşı İbrahim’in, bu şaşırtıcı ölümün sebepler silsilesini öğrenmek için alıştığı İstanbul’dan çocukluklarını geçirdikleri Mardin’e gelmesiyle başlayan farklı dünyayı anlatıyor. Aslında kitap, Hüseyin’in merak uyandıran büyük aşkını bir sembol olarak kullanıyor. Kitap Hüseyin’in zengin kızı Safiye’yi bırakıp, o “Şeytan”a nasıl gittiğini sorguluyor? Cevabı bulmak için kimse o materyalist dünyadan çıkamıyor, kimse Hüseyin’in gözünden bakamıyor. Oysa Hüseyin Meleknaz’ın güzelliğine değil, hikâyesine vurulmuştu. Neden gitmeyecekti ki? Livaneli battığımız Batı çukurundan çıkarmak istiyor bizi. Batı’nın İbrahim’ini soruyor Doğu’nun Zilan’ını anlatıyor. Sanki bir görev yapıyormuş gibi duygusuz bir ses tonuyla konuşuyor. Nasıl işkenceler çektiklerini, küçücük yaşına rağmen nasıl kullanıldıklarını, bir sigara parasına nasıl satıldıklarını anlatıyor. Anlatırken bakışları her şeyden daha çok dokunuyor. Adeta “Neredeydiniz?” diyor hepimize. Aslında tahmin edebildiğimiz şeyler hepsi, ama nasıl bu kadar kör olabiliyoruz anlayamıyorum. Kitabın huzursuz eden gerçeklerini okurken duygulansak da bunun sadece duyguda kalıp, aslında ihtiyaç duyulan yerde ne kadar eksik olduğumuzu gösteriyor. Livaneli bizi bir şeylerin ucundan tutmaya çağırıyor. Yardıma gelenleri anlatıyor kitap. O kadar gerçek ve doğru ki olaylar çok üzülüyorum. Aslında hiçbirimizin onların gerçekten yanında olmadığımızı ve bizim hayatlarımızı o zor 1 Abdulkadir Kayalı 21701668 durumdaki insanlara göstermenin kafesteki bir kuşa bahçeyi göstermek gibi olduğunu anlıyorum. Meleknaz ve diğerlerinin ne istediğini “Merhamet, zulmün merhemi olamaz” diyerek anlatıyor Livaneli. Onlara merhametin değil, yanlarında olacak insanların gerektiğini anlatıyor. Kitap “ Hepsine nasıl yetelim biz. ” diyenlere çok güzel cevaplar veriyor. Elimizdeki pahalı kahve fincanlarını, cebimizdeki lüks araba anahtarlarını, bize huzur veren evimizdeki geçici mutluluğu bırakıp bizi insan olmaya çağırıyor. İnsanlara yardım için koşturan, maddiyattan çıkıp manevi hayatta huzuru arayan insanlar olmamızı öğütlüyor. Batı insanı kör ediyor ve materyalizmin maddelerine bağımlı hale getiriyor. Zenginsen çok iyisin, ama fakirsen veya zengin değilsen bir hiçsin. Kimse, ben de dahil bakamıyoruz dünyaya Hüseyin’in gözünden. Karşılıksız iyilik yapmaya anlam veremiyoruz. Birisinin üstü başı yırtıksa ona üst baş olamıyoruz. Birisinin karnı açsa ona yemek olamıyoruz. Evi yoksa ona ev olamıyoruz. Oysaki sıcak havada buz satan adam gibiyiz bizde. Sermayemiz zaman ve bir gün Hüseyin gibi öleceğiz, ama Hüseyin gibi “ben bir insandım” diyebilecek miyiz? O meçhul. Kitap bizi yanlış ve doğrunun ötesine götürüyor. Aslında bizim içimizdeki huzursuzluktan kurtulmamız için bize bir yol haritası çizip kitaptaki Meleknaz’ların her yerde olduğunu anlatıyor. Kısacası, bizi “insan” olmaya çağırıyor. Beni kesinlikle aydınlatıp hayattan ne istediğimi değiştiren Livaneli’ye bu kitap için teşekkür ederim. 2 Kıyamet Projesi 09.12.14 Çoğu film insanlarda anlık zevkler yaratmak veya gişede hatırı sayılır bir gelir elde etmek amacıyla izleyiciye sunulur fakat elbette bu genellememin bazı istisnaları da vardır. Beyaz perdede adeta bir roman gibi etkileyici olmayı başarmış ve adlarını tarihe altın harflerle yazdırmış bazı eserler de mevcuttur. Bu tip sinema filmlerinden biri de Dövüş Kulübü’dür. İlk duyulduğunda popüler kültürün yaratması, sıradan bir yapıt gibi görülebilen bu film, aslında derin manalar içeren, etkileyici bir eserdir. Yapıtta yer alan düşünsel temayı çok geç fark etmiş biri olarak, bu eserin popüler kültür yaratısı olduğu görüşüne karşı çıkmak durumundayım. Vizyona giriş yılı olan 1999’da henüz çok küçük yaşta olduğumdan olsa gerek, film hakkındaki görüşlerimin çoğu aslında kendimin değil, çevremindi. Filmin yalnızca şiddet içerdiği ve diğer sıradan aksiyon filmlerinden büyük bir farklılığı olmadığı yönündeki düşüncelerim film popülerliğini kaybedinceye kadar sürdü. Bir akşam televizyonda rastladığımda en baştan izleyip bu yapıta bir şans daha verme kararı almıştım ve David Fincher’ın bu unutulmaz eseri bu şansı çok önceden hak ettiğini bana ispatlamıştı. Yapıtı sıradan aksiyon filmlerinden ayıran, içerdiği sahnelerin kusursuzluğu veya oyuncuların bireysel yeteneklerinden çok daha fazlasıydı, böylesi bir aksiyonun içine yerleştirilmiş bir düşünce tarzıydı. Eser, 1999 yılında artmakta olan ve günümüzde zirve noktasına ulaşan tüketici toplum yapısına olağanüstü bir eleştiriydi. Tüketim toplumunda insanın aç gözlülüğü ve tüketme isteğinin, sonunda bireyleri tüketmesine sebep olduğunu bize en iyi gösteren eserlerden biridir. Tüketirken tükenen insanları karakter olarak kullanan yapıt, “sahip olduklarımızın sonunda bize sahip olduğunun” en güzel kanıtıdır. Chuck Palahniuk’un kaleminden doğan bu başyapıtın, tüketim toplumunu sert bir dille eleştirdiğini söylemiştik fakat eserdeki tek dikkat çekici kavram bu değildir. Yönetmen yapıtını adeta hayatın kendisi gibi bir bütün olarak kurgulamış ve oluşturmuştur. Ana karakterin yavaş yavaş Tyler Durden’a dönüşmesini sağlayan her detay ustalıkla kurgulanmıştır. Bu noktada beni en çok üzen ise filmin başından sonuna kadar takip ettiğimiz, topluma karşı birleşen ve kendi doğrularını arayan iki karakterin aslında koca bir yalnızlığı temsil etmiş olmalarıdır. Bu etkileyici filmde gerek Tyler Durden ile arkadaşlığın sürükleyici güzelliğine gerek de Marla ile görülebilecek en ilginç ilişkilerden birine tanık olabilmek mümkündür. Hayatın bütünlüğü gibi filmde de birçok duygu tek bir sahnede hissedilebilir ve bu durum karakterlerin psikolojilerini anlamamızda bizlere yardımcı olur. Bu duygu çeşitliliği ve yoğunluğunda kuşkusuz seyirciyi filme bağlayabilecek usta oyunculara ihtiyaç duyulmuştur. Edward Norton ve Brad Pitt ortaklığında gelişen ve diğer yardımcı oyuncularla bir bütünlük sağlanan filmde duygu aktarımı, bu usta iki oyuncuyla sağlanmıştır. Kişisel kanaatimce, bu film aynı zamanda Edward Norton’un şahsi oyunculuk zirvesidir ve onu tıpkı rol arkadaşı Brad Pitt gibi unutulmazlar listesine ekletmiştir. Eserde çok belirgin olmayan bazı duygu ve düşüncelerden bahsetmiştik, tıpkı edilen kavgaların ve yumruklaşmaların ardında var olan toplumdan dışlanma duygusu gibi. Bahsettiğimiz bu duyguları ve düşünceleri ele alırken, onları gözümüze sokup bizleri seyir zevkinden mahrum bırakmak yerine, David Fincher sahnelerdeki dekorları ve usta oyuncularının mimiklerini kullanmıştır. Ümitsizliği hissetmenin en doğru ve zahmetsiz yolu, bu duyguyu hisseden biriyle karşılaşmak veya konuşmak değil midir? Aynı şekilde bir olumsuz durumu yansıtmanın en etkileyici hali, o durumu anlatmak yerine bir uzamda kullanmak olabilir bazen… Alışkanlıklarımıza ulaşabildiğimiz, onları gerçekleştirebildiğimiz sürece bu alışkanlıklarımızın