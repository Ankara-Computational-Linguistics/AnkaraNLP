ya da geç kopmuş. Bu kopma ise farklı farklı biçimlerde olmuş. Bazısı kendini içe dönük bir ruh haline sokmuş, kimisi umursumaz bir ruh haline bürünmüştür, bazı zavallılar ise ya bir cana ya da kendi canına kıymakta bulmuş çözümü. Bir cana kıymak ve insan üzerindeki baskı denince akla gelecek ilk kelime “töre cinayeti” benim için. Bütün bunları düşünmeme sebep olan ise, Yaşar Kemal’in “Yılanı Öldürseler”i. Bu roman diğerlerinden çok başka. Romanın sonunda ne olacağı başta yazar tarafından anlatılmış olmasına rağmen, son cümleleri okuduğunuzda etkilenmemek mümkün değil. Aynı zamanda hala gerçekleşmekte olan töre cinayetlerini dışardan ve mantıksal boyutta değil de, katilin, kurbanın ve çevrenin duygusal yaklaşımını da mercek altına alarak bizlere sunan bir roman bu. “Yılanı Öldürseler” temelde bahsettiğim her kavramın yani baskının, cinayetin ve çaresizliğin, zavallı bir çocuğun ve annesinin hikayesi olarak anlatılması aslında. Romanda zavallı çocuk olarak görünen ve romanın ana karakteri olan Hasan, çevresinden duyduğu her sözden büyük ölçüde etkilenmiştir. Romanın başından sonuna kadar yaşadığı köydeki insanların fikirlerine, sözlerine maruz kalan Hasan büyük bir ikilem yaşamaktadır. Bu ikilem ise babasının ölümünden annesini sorumlu tutanlar ve tutmayanlar arasındadır. Hasan annesini çok sevmektedir ona gerçekten değer vermektedir fakat çevresinde annesi ve babası hakkında atıp tutan o kadar fazladır ki ister istemez söylenilenlerden etkilenmiştir. Başta bu konuşulanlara alışan Hasan sonrasında söylenilenlerden etkilenmesi yüzünden bir çıkmaza girer ve akla mantığa sığmayan davranışlar sergilemeye başlar. “Evleri yakan kim yakan kim, Hasan. Bütün köy bir ağızdan söylüyor… Kırlangıçları yuvalarını bozup da, kırlangıçları öldüren kim, Hasan.” (87). Alıntıdan da anlaşıldığı gibi Hasan garip davranışları köy tarafından bilinir olmuş. Bunun sebebi ise köylülerin sözleri ile Hasan’ın üzerinde baskı kurmasıdır. Köy halkı ve aile bireyleri Hasan’ın annesinin ölmesini istemekte ve bunun gerekli olduğunu düşünmektedir. Hasan’ın annesini ne kadar çok sevdiğinden ve değer verdiğinden bahsetmiştim. Annesine böylesine sevgi duyan biri, annesi hariç herkese kıymayı göze almıştır. Hayvanlara, evlere yani genel olarak köye zarar vererek hırsını çıkarmayı göze almıştır ve etrafa zarar vermede başarılı olmuştur. Annesinin ölmesi gerektiğini düşünen kişiler Hasan’ın onun canını almasını beklemektedirler. Bir insan nasıl annesinin canına kıyabilir ki hem de onun masumiyetine bu kadar çok inanıyorken. Aynı zamanda Hasanla aynı fikirde olan kişiler Hasan’ın annesine olan güvenini arttırıyor. “ohhoooo, bu köylü de seni kandırmaya çalışıyor… İnsan bunca güzel olunca, melek soylu, melek yüzlü, melek huylu olunca insanlar iflah etmezler Hasaaaaan, edemezler. Ananı öldürecekler Hasan, yazık… Ananı öldürme Hasan”(56). Annesi Esmeye böylesine güzel iltifatlarda bulunan insanların, Hasan’ın annesini ölmemesinde büyük etkisi olmuştur. Onu olumlu yönde etkileyen kişiler olduğu gibi olumsuz yönde etkileyen insanlarda vardı bu da haliyle Hasan’ı çıkmaza sokmuştur. Onu olumsuz yönde etkileyen kişiler arasında aile büyüğü olan babaannesinin bulunması ve onu sıkıştırması Hasan’ı çok daha zor bir sıkıntıya sokmuştur. Aileden birinin sözleri dışarıdaki herhangi birinin sözüyle bir olmaz hatta çok etkili olur kimi zaman. “Bak, oğlum, senin anan da benim oğlumu öldürdü. Bak sen bir anandan, üstelik de babanın kanlısı anandan vazgeçemiyorsun, ben dağ gibi babayiğit oğlumun kanından nasıl vazgeçeyim…” (45). Babaannenin bu tür sözleri tekrar tekrar kullanması zamanla Hasan’ın etkilenmesine sebep olmuştur. Bu yüzden dengesiz hal ve tavırlar içine girer. Hiçbir şeyden keyif almamaya başlar ve annesi hakkında söylenilenleri dinlemek onun için bir rutin halinde gelir alışır fakat bu alışkanlık çok sürmez ve buna son vermek için annesinin canına kıyar. Hasan her ne kadar annesinin masumiyetine inanmış olsa da üzerindeki baskı sebebiyle fikirlerinde değişmeler olmuş, hiç yapmak istemediği aklından bile geçirmeği şeyi oldu. Yaşar Kemal, Hasan’ insanı delirtecek derecede yoğun bir baskı altında bırakarak bizlere baskı kavramın bir insanın aynı anda bambaşka duygularla başa çıkmasının ne kadar zor olduğunu göstermiştir. BAĞDATLI 1 İrem Bağdatlı 21400416 TURK 101 SECTION 13 Başak Berna Cordan 04/11/2014 ASSIGNMENT 4 Final AŞK DOLU BİR “BEN” Şairler, şiirlerinde insanların duygularını, hayallerini ve kafasında kurduğu daha bir sürü fikri açık bir şekilde kaleme almak yerine anlatılmak istenenin sözcüklerin arasında gizlendiği yerden okuyucunun hayal gücüyle birleşip ortaya çıkmasını isterler. Şiirde kafanda olup bitenleri sözcüklerin ahengi ve süsü ile harmanlayıp ortaya sunarsın. Yazması hiç de kolay değildir! Yaratıcılık ister, sözcüklerle sanat yapmanı ister ve bunu yaparken de okuyucuyu büyülemen gerekir. Attilâ İlhan da şiirleriyle insanları hem büyüleyen hem de düşündüren usta bir şairimizdir. Şairimizin şiirlerini anlamak büyük bir beceri gerektirir. Anlamların hepsi kelimelerin altında gizlidir ve çıkarılmayı bekler. Attilâ İlhan’ın Yağmur Kaçağı adlı şiir kitabı beni en çok etkileyen kitaplardan olmuştur. Kitapta “ben” kişisinin aşk duygusu, şairin Paris ile ilgili izlenimleri ve toplumsal boyutlu konular bir arada sunulmuştur. Kitapta en beğendiğim nokta ise aşk gibi güçlü bir duygunun “ben” kişisi üzerinden farklı farklı duygular ile harmanlanarak kaleme alınmasıdır. BAĞDATLI 2 Birini öyle seversin ki hep yanında olmasını istersin ve yokluğunda o kadar çaresiz kalırsın ki yağmur seni oradan oraya sürükleyebilir. Yağmur Kaçağı’ndaki gibi “elimden tut” (İlhan 1) dersin, sana destek olmasını istersin. Yalnızlığın en büyük korkuna dönüşür. Belki aklına gelirsen senden hoşlanacağını düşünürsün. Yalnızlığından kaçmaya çalışırsın, aşkına sığınmak istersin fakat yağmur seni alır götürür. Tüm umutların ve hayallerin de bu akıntının içinde kaybolur gider ve yerine çaresizliğini bırakır. Aşk bazen hayal kurmaktır. Sürekli “gözlerimi kapasam” (14) dersin, tüm dünya umurunda olmasın istersin. Sadece sevdiğini düşünürsün, onunla ilgili hayaller kurarsın. Saçları bedenini okşar, sımsıcak sarılır sana ya da öper seni dudağından. Tüm bunların gerçekleşmeyeceğini bilsen bile biraz huzur ve neşe dolar için. Seni hayata bağlamaya yeter bir dokunuşu. Aşkın düşüncesi bile seni mutlu edecek kadar güçlüdür. Büyük İstifham Üzerine şiirindeki gibi düşlerin yeter aşkını taze tutmaya, umudunu kaybetmemeye. Kimi zaman aşk, kıskançlık fırtınasını beraberinde getirir. Üçüncü Şahsın Şiiri’nde olduğu gibi o kadar seversin ki birini, senin yerine başkasını sevmesi düşüncesi içini kemirip durur. Sen onlar için sadece üçüncü bir şahıssındır. Dışlanmış hissedersin, yalnızlık denizinde boğulursun. Felaketin olur bu sevgi, bu tutku. Bu çaresizlik içinde tek yapabileceğin şey kıskanmaktır. Kıskançlığın gözünde ördüğü duvardan etrafını göremezsin. Kendi çapında kötülersin karşındakini, yerden yere vurursun hayallerinde. “Güldü mü cenazeye benzerdi” (23) dersin, “hayırsızın biriydi” (22) dersin fakat karşındaki gerçeği değiştiremezsin. Bir yandan öfken ve nefretin artar ve bedenini ele BAĞDATLI 3 geçirir, bir yandan da hayal dünyanda hapsolursun. Hayallerinde yaşamak istersin aşkını, seni sevdiğine inanmak istersin fakat değiştiremezsin yalnızlığını. Aşkına rağmen onun seni sevmediği gerçeği kıskançlığın ile birleşerek sana acı vermekten başka bir şey yapmaz. Bazı zamanlarda da aşk bile seni yalnızlığından, umutsuzluğundan kurtaramaz. Bunca zamandır beraber zannedersiniz birbirinizi. Sarılırsın ona, öpersin onu fakat anlarsın ki karşındaki büyük yalnızlığından başka bir şey değildir. Fabrika Durağı şiirindeki gibi yaşamın zorlukları yakanızı bir türlü bırakmaz. Kiminiz kimseniz yoktur, ekmek parası için oradan oraya koşturursunuz. Yoksulluk rüzgârınızın etkisinden kurtulamazsınız. Tüm bu sorunların yanında kendinizi kurtarmak için, biraz huzura kavuşmak için aşk yaşamaya çalışırsınız fakat bu aşkı koca bir boşluğun üzerine kurduğunuzu fark edemezsiniz. Bayram gelip çattığında ise yalan üzerine kurulu mutluluğunuza inandırırsınız kendinizi. Huzura erdiğinizi zannedersiniz. Ne yazık ki bayram geçtikten sonra aşkınızın gizlemeye çalıştığı yalnızlığınıza geri döneceksinizdir. Kimi zaman da aşkın seni Yangın Gecesi’ne sürükleyebilir. Seversin birini fakat bu aşkın sana acı vermekten başka bir şey yapmaz. Sevginin karşılıksız kalması içini yiyip bitirir. Yanarsın, tutuşursun. Tüm bu yangın geriye umutsuzluktan başka bir şey bırakmaz. Umutsuzluğun ise seni bir zehre dönüştürür. Dokunduğun her şeyi de beraberinde yakarsın, aşkını bile. Haykırırsın bu durumdan kurtulmak için fakat sesini koca yalnızlığın dışında kimse duyamaz. İşte aşk duygusu ne kadar güzel bir şey olsa bile beraberinde seni yangına sürükleyebilir. BAĞDATLI 4 Şiir, duyguların ve düşüncelerin en süslü ve anlam yüklü olarak yansıtılmasını sağlar. Şiirler göründüğü kadar basit değildir. Her sözcüğün anlattığı başka bir hikâye vardır. Attilâ İlhan da Yağmur Kaçağı kitabında aşk, kaçış, ayrılık gibi duyguları “ben” kişisi üzerinden sade sözcüklerin arasında bizlere sunmuştur. Kitabın en etkileyici yanı ise aşk kavramının her şiirde “ ben” kişisi üzerinden farklı özelliklerinin ve etkilerinin okuyucuya aktarılmasıdır. KAYNAKÇA: İlhan, Attilâ. Yağmur Kaçağı. İstanbul: Türkiye İş Bankası Kültür Yayınları, Haziran 2011. Baskı Yapamadığımız Seçimler Biri İnsan kararlarıyla var olur. Nefes almaya başladığı dakika itibariyle ailesiyle beraber başlar ve bir aksilik olmadığı sürece onlarla beraber omuz omuza yürür. İstediği mesleği seçer, istediği yerde çalışır, okur. Yani her şeyi seçebilme hakkı vardır bir insanın. Tek şey hariç. Ailesi. Doğar doğmaz bellidir. Annenizi babanızı maaşına, oturduğu yere, boyuna posuna göre seçemezsiniz. Bellidir ne iş yaptığı ve nasıl bir insan olduğu. Peki düşünsenize babanızın illegal bir şekilde yaşayan ama çok zengin biri olduğunu. Düşündüm ben. Daha doğrusu Narcos: ​Jaguar’ın Pençesi kitabı düşündürdü bana. Babam bir ara dünyanın en zengin yedinci kişisi olmuş fakat ben ne meslek yaptığını arkadaşlarıma bile söyleyemiyorum. Aslında daha da kötüsü herkes benim babamın nasıl biri olduğunu biliyor ve bunu saklayamıyorsunuz. Evet o kişiden bahsediyorum. Pablo Emilio Escobar Gaviria. Halk arasında daha bilinen ismiyle Pablo Escobar. Ben de bir erkek çocuğu olarak kolaylıkla söyleyebilirim ki bir çocuk babasıyla büyür ve onun her hareketine dikkat eder. Başka çocuklar tarafından babanın övülmesi her zaman yüzde bir tebessüm bırakır. Her mahalle çocuğundan duyulan “Benim babam senin babanı döver.” lafı aslında bir karizma içerir. O cümledeki baba sadece bir erkekten ibaret değildir. O yaşlardaki çocukların kahramanı babalarıdır. Hep örnek alınan kişi odur. Kendi ailemden örnek verirsem, küçüklüğümden beri mühendis olmak istedim. Bunun nedeni babamdı. Aynı şeyler kardeşim içinde geçerliydi. İkimizde babamızı bir idol, çıta olarak gördük ve onun yanına doğru tırmanmaya çalışıyoruz. Yarışa benden 30 yıl önce başlamış biriyle devam ediyorum yani hayatımda. Bu kitapta ise bu durumları düşündüm. Seçim yapmak gibi düşünün bunu. Kendi kendime sordum: Dünyanın en zengin kişilerinden birinin çocuğu olup dışarı çıkamadan, babandan bahsedemeyen, babamla dışarıda kaliteli zaman geçiremeyen hatta -belki de en kötüsü- babandan utanan bir çocuk olmak mı? Yoksa mütevazı bir ailenin kahraman babasıyla hayatını sürdürebilmek mi? Cevap çok net benim için. Seçimini yapamadığımız zamanları daha da açmak gerekirse ailenin diğer fertlerinden de bahsedebilir. Fakat bu noktada konuyu başka bir yere çekme gerekliliği hissediyorum. Kitap boyunca yapılan yasa dışı işler dolayısıyla güvenlik birimlerinde kaçılması beni tedirgin eden bir başka konu oldu. Genelde roman kitapları okurken olayları içselleştirip interaktif bir şekilde ben olsaydım ne yapardım diye düşünürüm. Bu kitapta da aynılarını gerçekleştirmeye çalıştım ve bazı olaylarda ellerimin terlediğini gözlemledim. Kitapla paralel olayların geçtiği bir diziyi de izlemiştim. Aksiyon sayfalarında yine ben orada olsam diye düşündüm. Büyümeyle alakası olduğundan dolayı olsa gerek ben her daim “korkak” bir insan olarak büyümüşümdür veya büyütülmüşümdür. Kitap içinde de kullanılan zararlı maddeler çatışmalar ve hiyerarşik düzen ben de biraz memnuniyetsizlik yarattı. Hiyerarşik düzenden de bahsetmeden olmazdı. Bir insanın emrinde bu kadar kişinin çalışması çok özel bir şey tabii ki. Benim de hayalim bir yönetici olup iş arkadaşlarımla beraber güzel bir sinerji yakalamak. Takdir edersiniz ki yasa dışı bir şekilde değil. Ama karakterlerin itaatkâr olması beni etkilemedi değil. Psikolojilerini düşünmeye çalıştım. Bu dakikalarda da oldukça zevk aldığımı söyleyebilirim. Gerçek hayattan bir kesit oluşu da ayrı bir istek yarattı düşünmek için bende. İşte bu yapabileceğimiz bir seçimdi. Hani en başında bahsetmiştim ya insan kararlarıyla var olur diye. İşte bu insanlar kararlarıyla yok oldular benim gözümde. Kitaptan yola çıkarak düşündüğüm şeyleri tekrar sıraladım. Kararlar öncelikle. Elimizde olan ve olmayan diye ikiye ayrıldılar. Baba figürü, aile yapısı, yasa dışı hayat ve hiyerarşik düzen. Belki kavramsal olarak apayrı şeyler olarak göze çarpabilir ilk bakışta. Kitabı kapattığımda beynimi zorlayan konular bunlardı. Kalori, enerji, harcattı cevaplatırken. Kapağı kapattığımda bir telefon görüşmesi yapma ihtiyacı hissettim. Kendim seçemediğim, doğduğumdan beri benimle yüreyen insaların sesini duymaktı tek isteğim. Kaynakça Mariotte, Jeff. Narcos: Jaguar’ın Pençesi. İstanbul: Epsilon Yayınevi, 2018. Baskı ​ ​ÇAĞATAY KOCA 21502247 BAŞAK BERNA CORDAN TURK 102-001 10.02.2016 Kararlar ve Korkularımız “İnsan kendi özgürlüğüne mahkûm edilmiştir.”1 Jean Paul Sartre Varoluş felsefesinde kendimi her daim Sartre’ın tarafında hissetmişimdir. Nietzsche ve Camus’un düşüncelerinin aksine Sartre varolmayı asla bir sorun olarak görmemiştir ve bu yönden kendi düşüncelerimi Sartre’ınkilere daha yakın buluyorum. Her ne kadar Bulantı romanı karamsar bir roman olarak gözükse de esasında akıp giden sayfalarla Roquentin’in özgürlüğüne doğru yol almasına tanık oluruz. Bana öyle geliyor ki Roquentin’in en büyük sorunu varolmaktan korkması. Ne yaparsak yapalım varolmaktan kaçamıyoruz. Birtakım kararlar vererek hayatımıza bir şekilde yön veriyoruz. Birçok seçenek arasından birini seçiyoruz ve zamanımızı nasıl kullanacağımız o seçeneğe göre belirleniyor. Okuldan eve geldiğimizdeki ders çalışmak ile televizyon izlemek arasındaki tercihimiz, üniversite yıllarımızda hoşlandığımız kişiler, araba tercihimiz, meslek seçimimiz, birlikte yaşamayı planladığımız insanlar gibi vermek istediğimiz ve hayatımızın akıbetini belirleyen bu kararlar aslında kaçamadığımız kararlardan birkaçı. Bu sebeple bazen verdiğimiz kararlardan, karar verme zorunluluğundan Roquentin gibi tiksinebiliyoruz. Bu aşamada sessiz kalmayı, izlemeyi, karar vermemeyi tercih ediyoruz. Karar verme mecburiyetinden kurtulmak için gerekirse ölümü bile düşünüyoruz. Fakat kaçış tercihlerimizin bile bir karar niteliğinde olması tiksintimizi, bulantımızı had safhaya çıkarıyor. Karar vermekten kaçamıyorsak varolmaktan da kaçamıyoruz. Bulantımız varolmanın sırrını alışılagelmedik bir şekilde dış dünyamızda, nesnelerde aramamıza sebep oluyor. Bu nesne bazen bir kitap, bazen bir bardak, bazen de Roquentin’inki gibi yerde duran bir çakıl taşı oluyor. Nesnenin niceliği ve niteliğinin önemi yok; eninde sonunda öznenin, kendimizin varlığını idrak etmek zorunda kalıyoruz ve eylemlerde bulunmayan taşlaşmış nesnelerle iletişime geçmeye çalışıyoruz. Belki bir taşın veyahut bardağın ruhu olup olmadığını bilmiyoruz; ama nesnenin var olduğu hakkında hiçbir şüphemiz yok. Bu durumda şunu sormak gerekir: Eğer bizim varlığımız karar verme yetimizden geliyorsa nesnelerin varlığı nereden gelmektedir? Nesneler karar veremezken, eylemde bulunamazken varolduklarından nasıl bu kadar emin olabiliyoruz? “Demek ki bulantı bu: göz kamaştırıcı bu apaçıklık.”2(Sartre, 183) Kaynağı belirsiz olan nesneler aslında varlığını bizlere kabul ettirme amaçlı hiçbir şey yapmıyorlar. Buradalar sadece. Amaçları yok. Tek yaptıkları şey etrafımızda bir yerde bulunmak ve bizlere gözükmek. Onların bulunduğunu apaçık bir şekilde biliyoruz. Onlara anlam yüklemediğimiz zaman da varolurlar; lakin bizim için varlıkları onlara baktığımızda, onları hissettiğimizde başlar. Nesneleri tanımlayan, adlandıranlar biziz. Algılarız, kararlarımızla anlam yükleriz, varlığımızın bir parçasını nesneye veririz ve nesneyle beraber yaşarız. Açıklayamayız belki varlıklarını ama onları amaçlarımız için kullanarak bu açıklamaya gereksinim de duymayız. Roquentin’in varolma korkusu duygulara ve nesnelere anlam verme bıkkınlığından geliyor. Gördüğü, hissettiği her şey onun için bir anlam teşkil ediyor. Önceden görülmemiş bir nesne, algılandığı ilk anda öznenin zihnindeki anlamını buluyor. Ancak şunu hiç düşünmüyoruz: Nesnenin bizim aklımızdaki anlamı başkasınınki ile aynı niteliğe sahip olmayabilir. Önceden hissedilmemiş başka bir duyguyu kafamızda aşk olarak nitelendiriyoruz ve belki de gerçek aşktan ömrümüz boyunca mahrum kalıyoruz. Duygular ve nesneler önceden yapılmış bazı nitelendirmeler sebebiyle kavram olarak karışabiliyor. Algılarımızı ortak bir kelimede hapsediyoruz ve bu algılarımıza sonradan başka bir anlam veremiyoruz. Yeniden de başlanılamıyor algılamaya. Sonuç olarak toplumsal hayatımıza yerleşmiş kavramlar bizleri bir kargaşa ortamına sokuyor. Kargaşa bizi en büyük bulantımıza götürüyor: Yalnız kalma durumu. İnsanların arasında geçenlere, yaşananlara yabancı olmaya başlıyoruz. İçine dâhil olmadığımız dengeli bir dünya olduğu düşüncesi yavaş yavaş kafamıza yerleşiyor. Kendimizi bu dünyada bir fazlalık olarak görüyoruz. Dengelerden dolayı kararlarımızdan ve sonuçlarından korkuyoruz. Böyle şeylerden korkmamıza gerek yok. Madem varız, karar vermek zorundayız, varlığımızdan hiçbir şey alıkoyamıyor bizi; kafamıza göre hareket etme lüksüne de sahibizdir. Biliyorum; hepimiz kargaşanın içinde bulunan ve yolunu kaybetmiş birer özneyiz. Belki de hiçbir zaman kargaşadan çıkamayacağız; ama biliyorum ki özgürüz. Roquentin’in yaptığı gibi bunun farkına varırsak rahatça davranabiliriz. Aykırı bir harekette bulunsak dahi varlığımızı tehdit altına sokacak herhangi bir yaptırım söz konusu değil. Nesneleri algıladığımız sürece kimsenin varlığı tehdit altında olmayacak. Tek tehdit özne olmanın, özgür olmanın değerini bilmezsek değişebilme, hapsolmuş nesnelere dönüşebilme ihtimalimiz. Kısacası, böyle şeylerden korkmamıza gerek yok. Nesne de olsak özne de olsak hep olacağız. Kaynakça 1 Sartre, Jean Paul. Varlık ve Hiçlik, çev. Turhan Ilgaz, Gaye Çankaya. İstanbul: İthaki Yayınları 2009.Baskı 2 Sartre, Jean Paul. Bulantı, çev. Selâhattin Hilav. İstanbul: İletişim Yayınları 1981.Baskı Fotoğraf: Munch, Edvard. Skrik. Oslo: Munch Müzesi 1893.Tablo KAYA 1 MELAHAT EZGİ KAYA 21302000 TÜRKÇE 101- ŞUBE 16 BAŞAK BERNA CORDAN 23.10.2014 HAYATIN UZUN İNCE YOLU Herkesin hayatında severek dinlediği bir şarkı, türkü ya da okuduğu bir şiir vardır. Uzun İnce Bir Yoldayım da benim severek dinlediğim türkülerden biri. İçinde kendimden bir şeyler bulduğumdan mı desem yoksa hissederek dinlediğimden mi bilinmez ama çok severim bu türküyü. Müziği yaşayarak çalmalı her enstrümanı, belki de ben kemanımı çaldığımda en çok bu türküyü yaşadığımdandır. Birçok parçayı çaldım ya da çalmaya çalıştım şimdiye kadar ama hiçbiri böylesine etkilemedi beni. Bu yüzden de içinde Uzun İnce Bir Yoldayım şiirinin olduğu Dostlar Beni Hatırlasın kitabını seçtim. Aslında hiç huyum değildir bir şeye ortasından ya da rastgele bir yerinden başlamak ama kitabı bu şiir için seçince de haliyle ilk bu şiiri okudum. Ama sayfaları çevirdikçe kitabın kalan kısmındaki şiirleri de sevdim. Kitabın en hoşuma giden yönü halkın içinden bir şairin yine halkın kalemiyle yazmış olması. Şiirde söz sanatı yapılmalı elbet dili ağır da olur yeri geldiğinde ama Âşık Veysel'in halk diliyle yorumu kendimizi ona daha yakın hissettiriyor. En azından benim için öyle oldu. Ortaokuldan beri tartışıyoruz sanat sanat için midir yoksa toplum için midir diye. Ben sınıfta yaptığımız tartışmalarda toplum için olmalı derdim hep. Sanat için yapılan eserler de çok başarılı oluyor ama halka hitap etmeyince herkesin gönlünde taht kuran bir şiir olamıyor mesela. Âşık KAYA 2 Veysel’in macera romanı okur gibi sürüklerken aynı zamanda üzerinde saatlerce ne demek istedi diye düşündürtmeyen dili beni çok etkiledi. Ben üzerine konuşmak için seçtiğim şiiri bu kadar çok hissetmemi buna bağlıyorum yoksa şairle benzer şeyler yaşamış olmak gerekmiyor. Türküyü yorumlayan müzisyenler de bence bu yüzden güzel yapıyorlar işlerini çünkü hissederek yapılan müzik işler onu yapanın da dinleyenin de yüzündeki ifadelere. "Uzun ince bir yoldayım" diyor Âşık Veysel hepimizin gittiği hayat yolunu daha iyi betimleyemezdi herhalde. İşte daha ilk dizeden çekiyor insanı. Belki de genel bir konudan başlıyor ama halkın ortak konusu hepimizin bulunduğu yol bu kulak kesilmemek elde değil. Şair daha lafına devam etmeden tamamlayası geliyor insanın durmak bilmeden gidiyoruz diye. Sonraki “gidiyorum gündüz gece” dizesiyle kendine has hem sanatsal olan hem de içimizden gelen duygu dökülüveriyor aşığın kaleminden. İkinci dörtlükte doğduğumuz andan beri bu mücadeleyi sürdürdüğümüzden bahsedince bir ah çekiyor insan. Dünyanın “iki kapılı bir han” olması bu yolun bir sonu olduğunu teselli verircesine anlatıyor. Bu yolun sonu aslında ölüm anlamına da geldiği için göz korkutucu olabilir fakat bu da ozanın başka bir yönden hayatı nasıl ele aldığını gösteriyor bana. Ölüm aslında aynen ozanın dediği gibi hanın bir başka dünyaya açılan kapısıdır. Devam eden dizelerinde doğumdan ölüme kadar olan yolun aslında o kadar da uzun olmadığını anlatıyor. Yüzyıllardır sürüyor bu maraton ve her insan aynı süreçlerden geçip sıkılıyor zaman zaman. Aynen benim hayatımdan boğulduğum zamanlarda olduğu gibi. Yalnız olmadığımı, bu sürecin eskiden beri devam ettiğini ve ileride biteceğini bilmek güzel hissettiriyor bana. Şiiri yaşamaya gerek yok dedim ama aslında Âşık Veysel’in şiirlerini okuyunca işte zaten yaşadığınızı fark ediyorsunuz çünkü zaten o sizi, tüm insanlığın yaşadıklarını anlatıyor. Halk şairi olmanın hakkını sonuna kadar veriyor bence. Bu yüzden şiirlerini çok sevdim ve okumaktan mutluluk duydum. KAYA 3 KAYNAKÇA Âşık Veysel. Dostlar Beni Hatırlasın. Derleyen: Ümit Yaşar Oğuzcan. İstanbul. Özgür Yayınları. 1999. Göknur Esra Hasbay TUTSAK DÜŞÜNCELER Her ilişki biraz monoton mudur, yoksa zamanla mı hiç durulmayacağını sandığımız bir dalganın sönüşü gibi kıyaya vurur? Büyük bir hazla başlayan birliktelikler nasıl olur da bir anda kendilerini bir fırtınanın içinde bulur? Siyahı beyazı bile olmayan, grilikler içinde yüzen duyguların karşılığı belki de kayda değer bile olmayan iki üç cümleden ibarettir. İşte tam da bu soruların cevabını düşünürken elimdeydi Raymond Carver’in Azgın Mevsimler’i. Daha önce kimine göre bir sığınak, kimine göre bir tuzak olan ilişkilerin çıkmazlarıyla hiç bu kadar elle tutulur bir şekilde karşılaşacağımı düşünmemiştim açıkçası. Sayfalar ilerledikçe soru işaretlerinin kafamda arttığı bir eserle bütünleşmeye çalışmamıştım. Sanıyorum ki on sekiz yıllık hayatımın en karmaşık saatleriydi Azgın Mevsimler. Okurken anlamsızlık ve rahatsızlık dumanını soluduğumu iliklerime kadar hissettim. Yeri geldi satırlarda ilerlerken sıcağın hücrelerime milim milim yayılmasına izin verdim, zira bir yandan da soğuk tüylerimi ürpertiyordu. Tezatlar silsilesi içinde ne hissettiğimi anlamaya çalışıyordum. Kafam karışmıştı. Düşüncelerim de elimde tuttuğum kasvetli öykülerin havasına bürünüvermişti anında. Ortalığı sellerin götürdüğü barizdi, ama zihnim o selin içinde boğulmamak için çırpınıyordu. Neredeyse her öyküde karşıma çıkan camdaki yansımalar gibi zihnimin de yansımasını görüyor, belki de her yaşanmışlık hakkında ikili düşünüyordum. Fikirlerimi adeta bir sülün gibi özgür bırakmak istiyordum, fakat boğucu hava buna izin vermiyordu. Kuşların kanat çırpışları gibi atikti hücrelerim, ne yazık ki onlar kadar özgür değillerdi. Aslında kafamı bu kadar karıştıran ne günlük yaşantıda karşımıza çıkan ilişkilerdi, ne de beraberliklerdeki sorunlardı. Raymond Carver’in konuyu kopuk kopuk ele alışıydı beni çıkmaza sürükleyen. Tek düze bir anlatımla, süslenmeyen cümlelerdi bu kaybolmuşluğun sebebi. Tabii daldan dala atlanan öykülerin bir türlü ortak bir sorunda kesişmemesi de bulanıklığın sebebiydi. İhanet, ayrılık, yalan, takıntı ve kontrolsüz içgüdüler gibi birçok ikili ilişki sorununu ortaya koyan bu kitapta tarafsız bakış açısı hakimdi. Belirsizlikti havadaki koku. Bir sorunun çözümü bile yoktu öykülerin genelinde. Bu arada kalış, kitapta sonlara geldiğimde bile yok olmadı. Belki öyküler havada asılı kalmasaydı, zihnimde şekillenebilen düşünceler olabilirdi. Kurduğum cümlelerin bile olasılıklar üzerine olması hissettiğim rahatsızlığın bir göstergesi olsa gerek. Çünkü bulanık bir suda dalmaya çalışmak, dibe inmeyi zorlaştıracağı gibi çıkış macerasında da engel yaratıyordu. Olayları heyecanlandırmak için açtığım klasik müzik bile bana yardım edemedi. O notaların ani değişimleri, sesin yükselmesi bile satırlara can katamadı. Elini uzatıp beni kurtaramadı o araftan. Ne hissettiğini, aklından nelerin geçtiğini bilemeyen bir genç kızın da bir öyküsü bulunmalıydı bu kitapta. Fazladan bir buğu kitabın griliğinden bir şey kaybettirmezdi, yanımda ilişki sınırlarına girebilecek bir ikinci bulunsaydı tabii. Tek bir cümleydi belki de beni kitaba bağlayan: “Hiçbirimiz aynı kalmıyoruz. İlerliyoruz. Hikaye devam ediyor ama artık ana karakterler değiliz.” (James Salter, Light Years) Silinen yaşamlar canlandı aklımda, sönükleşen ilişkiler, kaybolan arzular. Anladım ki baştaki sorumun cevabı zamandı. İlerledikçe kaybediyorduk içimizde yanan ateşi. Tek bir kıvılcım kalmayana dek sönüyordu o kan kırmızısı alev. Teker teker zaman bizi siliyordu sahneden, seyirci olarak kalıyorduk. Belki seyirci bile değildik. Kendi yaşamımıza yabancılaşıyor, anın tadını çıkarmaktan yoksun bireyler haline gelip hayatı monotonlaştırıyorduk. Evet, bunu yapan bizdik. Ta kendimiz. Aşkın el ele, sımsıkı dönemlerini de doyasıya yaşamayı unutan; ayrılığın da acısını layığıyla çekmeyen biz… Silinmemek için bir şey yapmak lazımdı. O azgın yağmurlar gibi hissetmek gerekirdi duyguları. İyisiyle kötüsüyle, ne var ne yok doya doya yaşanmalıydı. Aşkı da ayrılığı da avuç içinde duran bir kelebek misali barındırmalıydı insan bünyesinde. Korumalıydı gitmesin diye, ama çok da sıkmamalıydı. Bir dengesini bulmalıydı bu eşsiz duyguların. Yoksa silinecekti, belki de bir daha hiç hatırlanmayacaktı. Kaynakça: Carver, Raymond. Azgın Mevsimler. İstanbul: Can Sanat Yayınları, 2016. Yağmur Karabulut Ölüm Defteri Sıradan bir lise öğrencisi olduğunuzu düşünün. Notlarınız ortalamanın üstünde, ailenizin size beslediği umut gerektiğinden fazla, ayrıca yaşıtlarınızdan da daha zekisiniz. Büyük bir ihtimalle okulu birinci bitirip, doktor olup, standart ama başarılı bir yaşam süreceksiniz. Planlarınız bu yönde olsa bile içinizden bir ses bu dünyaya karşı beslediğiniz nefreti haykırıyor. Tek tip insanlar, tek tip bir toplum, kurallar ve gittikçe çürümeye başlamış bu dünya sizi içten içe rahatsız ediyor... Sonrasında bir gün, sınıfınızın camına bir defter düşüyor gökten. Defterin ne yazdığına baktığınızda da defterin bir “Ölüm Defteri” olduğunu görüyorsunuz. Defterde yazana göre, ismini yazdığınız herhangi bir kişi, ismi yazıldıktan 40 saniye sonra kalp krizi geçirerek yaşamını yitiriyor. Defterde yazan şeylere inanır mısınız? Defterde yazılanlara inansanız bile, herhangi bir insanı sadece ismini yazarak öldürebileceğiniz gerçeğini kaldırabilir misiniz? Defteri hoşnut olmadığınız bu dünyayı düzeltmek için kullanır mıydınız? Ben kullanırdım, tıpkı seneler önce izlediğim Japon animasyon dizisi “Death Note”taki baş karakter Light gibi. Light’ın da düşündüğü gibi, bence dünyanın düzeni tamamen bozulmuş durumda. Ve yaşadığımız bu şeye “düzensizlik” yerine “kaos” dense, daha uygun olurdu. İnsanlar artık eskisi gibi düşünemiyorlar, yaşadıkları bu kara parçasına ve etrafındaki diğer her şeye değer vermemeye başladılar. Sahip olmak istedikleri dünyevi şeyleri elde edebilmek için kendilerine ait olmayan bu dünyadaki ağaçları katlediyorlar. Başlarını soktukları evlerinin daha güzel bir manzaraya sahip olabilmesi için nice alanları telef edip, tıpkı kendi ülkesinin bayrağını aya asan astronot misali, o güzelim alanlara o kocaman evlerini dikiyorlar. Gökyüzünde özgürce uçan kuşları kıskandıkları için, o güzel gökyüzünü kendilerinden başkası göremesin diye, yüzlerce metre yükseklikte binalar dikiyorlar. Yalnızca kendilerini düşünmekten, ayak bastıkları bu kara parçasını ve nefes aldıkları bu hayatın asıl amacından bihaber zarar vermeye devam ediyorlar. Ve ben, bunların hiçbirinin karşılıksız kalmaması gerektiğini düşünüyorum. Zarar veren insanın alacağı karşılık da zarar olmalıdır. Ne güzel demişler, “Kaşa kaş, dişe diş,” diye. Yardığı her kaşın hesabını ödemelidir bu insanoğlu. Ve bir gün ödeyecektir de. Dünyaya verilen zarar bir yana, insanoğlu kendini o kadar kaybetti ki artık birbirlerine zarar vermeye başladı. Önceden hayvanlar katledilir, ormanlar yakılır, petrol atıkları temiz sulara boşaltılırdı; bunlar hâlâ devam etse bile insanoğlu rahat durmadı ve birbirini yemeye başladı. Kendi amaçları uğruna adam öldürmeler, hırsızlıklar, işgaller, soykırımlar... Sabaha kadar saysam dahi bitiremeyeceğim bir liste bu. Tüm bu iğrenç olayların temel nedeni “kazanç sağlamak”, “kendi amacına ulaşmak”, veyahut “tatmin olmak”. Kumar borcunu ödemek için onca insanın parasını gasp edip banka soyan soyguncudan tut, bir anlık zevk uğruna masum bir kıza tecavüz eden iğrenç bir insana kadar tüm insanlar kendilerini düşünerek kötü şeyler yapar, yapmaya da devam edecektir. Peki ya nasıl durdurulabilir tüm bu kötülükler? Konuşularak mı hallolacaklar, zorla güç kullanarak mı? Hangi yöntem şu ana kadar insanoğlunun içinde olduğu bu saf kötülüğün tamamen yok olmasını sağladı? Hiçbiri. Eğer bir yaratıcı varsa dahi, o bile yardım etmedi. İnsanlığın bu pislik yığının içinde yüzmesine izin verdi. Bence tüm bu bahsettiğim şeylerin çözüm yolunun sonu bir “Ölüm Defteri”ne çıkıyor. Suçluların isimlerini yazıp, anında ölmelerini sağlayabilecek bir defter. Masum insanların üstüne bombalar yağdıran bir katilin anında durdurulmasını sağlayacak bir defter. Küçük bir kızı sokak ortasında sıkıştıran bir adamı durduracak bir defter. Hayal etmesi güzel ancak asla sahip olamayacağımız bir defter. Belki de defterin gerçekten var olmayışı, biz insanlara bir mesajdır. Her kötülüğü biz yaratıyor olabiliriz, her kötülüğü de biz işliyor olabiliriz; belki de bunun cevabı her kötülüğü bizim durdurabilecek güce ve akla sahip oluşumuzdur. Bir “Ölüm Defteri”ne sahip olamasak bile, sahip olduğumuz tek şeyle, aklımızla, dünyayı eskisi gibi güzel bir hale getirebiliriz. Her şeyden önce yapmamız gereken şey, kendimizi sorgulayıp dünyadaki kötülüğe ne kadar katkımız olduğunu düşünmek. Belki düşünmeye başladıktan sonra değişimin ayak seslerini duyacağızdır, kim bilir. OOLLGGUUNNLLUUĞĞUUNN İİKKİİ SSIIRRRRII:: SSEEVVMMEEKK VVEE AAFFFFEEDDEEBBİİLLMMEEKK Soğuk ve karlı bir Aralık ayındayız ve sıcacık bir evde ailem ile birlikte olmanın keyfi hiçbir şeyde yok. Üstelik vizeler bitmişken daha da bir başka rahatlamanın verdiği huzur. Yanımda kahvem, üstümde en sevdiğim turuncu kazağım ve oldukça etkilendiğim kitabım ‘Aldatmak’. İlk başta bu kitabı okumaya karar verdiğimde tahmin etmiştim arkasındaki yazıdan, aldatmanın gerçek anlamını içerdiğini. Oysaki günümüzde sadece çiftler mi birbirlerini aldatır? Bana soracak olursanız, günümüzde insanlar mutsuz ve mutsuzluğun kaynağı bence biraz da insanın kendisini kandırmasından ve kendisini yeterince tanımamasından kaynaklanıyor. En tehlikelisi de insanın kendisini aldatması ve bunun farkına bile varamaması. Çevremizden gördüğümüz düşünceler, istekler, özendiğimiz ve sahibi olmayı istediğimiz eşyalar… Bana göre ‘çevremizden’ kelimesini başına alması, kendimizi kandırmamızın bir göstergesi. O istediğimiz nesne gerçekten bizim istediğimiz mi? Yoksa çevremizde ‘Herkesin var!’ tabiri mi? Bunu ben özenti duyma ile değerlendirmiyorum bir nevi çoğunluğa uyma psikolojisi. Kadın ve erkek olarak ayırmak hoşuma gitmese de kesinlikle iki cinsiyetin de beklentileri farklı, şu anki yaşıma kadar edindiğim tecrübelerime göre, günümüzde değişmeyen ve nesilden nesile aktarılan klasik bir algı var. İyi bir meslek, iyi gelir, iyi ev, iyi araba, iyi eş, iyi çocuklara sahip olmak… Bu başına iyi sıfatını alan isteklerden, hangileri bizim gerçekten istediğimiz şeyler? Etrafımızdaki çoğunluk bunlara odaklı olduğundandır ki, biz de bunlara sahip olmak istiyoruz çoğu zaman. Kime göre iyi ? ve biz bu iyi kavramının içinde ne kadar iyiyiz? Bunları bence bir düşünmek lazım. Herkesin dilinde iki soru: kadınlar ne ister? , erkekler ne ister?. Can Yücel’ in iki tane güzel mi güzel şiirleri var. Bu iki soruya, oldukça güzel cevap niteliğinde. Bunlar ‘Kadın Dediğin’ ve ‘Erkek Dediğin’. Bir de bunları seslendirilmiş olarak dinlerseniz, etkilenmemek elde değil. Dinlerken ben her bir dizesinden sonra ‘ evet çok doğru’ demişimdir hep, her iki şiir için de. ‘Aldatmak’ adlı kitabıma dönecek olursam eğer, kitap kadınların ne istediğine eleştirel bir bakış açısı sunmakta. Hani yukarda bahsettim ya, etrafımızdaki insanların çoğunluğu tarafından genel kabul gören algılar! Hani şu ‘iyi’ sıfatını başına alan istediğimiz şeyler… Evet, her kadın ister iyi bir eşe, iyi bir işe, iyi çocuklara, huzurlu ve mutlu bir aileye sahip olmayı. Peki, bu mutlu olmaya yeterli midir? Belki de bu soruma ‘evet daha ne olsun?’ diye cevap veriyorsunuzdur. Bana soracak olursanız, yeterli değil. Mesela bu kadar iyi şeyler arasında ne kadar şanslı olursa olsun bir insan sıkılabilir ve hayatının monotonlaştığını düşünebilir. Yeni macera arayışlarına girebilir tıpkı Linda gibi, fakat bu macera arayışları tehlikeli olabilir ve elimizdeki o sahibi olduğumuz iyi şeyleri kaybetmemize sebep olabilir. Hatalar yapmamıza neden olabilir. Linda’nın eskiden çok aşık olduğu kendisinden bir yaş küçük ve evli olduğu insanla yıllar sonra, bu macera arayışı döneminde karşılaşması da onun tehlikeli bir döneme girmesine ve kocasını aldatmak gibi bir hata yapmasına sebep oldu. Sevmek yaşamaktır, hissetmektir ve ben bu sevginin ne olursa olsun üstünden ne kadar zaman geçerse geçsin değişmediğine inananlardanım. Biri hakkında sonradan ‘ artık onu sevmiyorum.’ cümlesi bana göre hiç samimi gelmiyor. Bu bana göre demek oluyor ki, aslında hiç sevmemiş. Linda bu adamı zamanında çok sevmiş ki ve kalbinin derinliklerinde onu öylesine saklamış ki yıllar sonra karşısına çıkması ona bu hatayı yaptırmış. Bir gün hayatımızdaki her şeyi kaybedebiliriz annemizi, babamızı, kardeşimizi, arkadaşlarımızı… ama değişmeyen ve kaybedilmeyen, edebi bizimle kalan bir şey var ki bunun adı ‘ sevgi’. Sevgi her şeye yeter. Hiç bana ‘bu cümlene inanmadım’ diye cevap vermeyin, eğer veriyorsanız. Sevgi saygıyı da getirir, savaşları da yok eder, kini ve kibiri de ortadan kaldırır ve daha birçok sevginin karşısında duran o yıkılmaz duvar gibi gözüken her bir kavramı ortadan kaldırır. Yeter ki sevgi olsun! Yeter ki o sevgi gerçek bir sevgi olsun. Linda’nın kocasının Linda’ya duyduğu sevgide gerçek sevgiden başka bir şey değildi. Linda’nın onu aldattığını öğrendiğinde ayrılmadılar ve bir tatile çıkarak her şeyi sıfırlayarak ilişkilerine devam ettiler. Belki de aldatılmayı affetmek bir aptallıktır ya da kabul edemeyecek bir şeydir. Hani derler ya ‘ bir kere aldatan bir daha yapar’. Bu cidden çok zor bir konu ama açıkça belirtmek isterim ki Linda’nın kocasının Linda’yı affetmesi beni etkiledi çünkü bu oldukça zor bir kavram ‘affetmek’. ‘Affetmek büyüklüktür’ ama bir o kadar da zordur. O olgunluğa ulaşmak için çok ama çok tecrübe edinmek gerekir. Zamanla insan değişir, tecrübe edinir ve öğrenir affetmeyi, sevmeyi ve diğer kavramları ama bu zaman aynı zamanda insanı bir o kadar da yıpratır. Sonuç olarak zamanla insan değişmez. İnsanı değiştiren iki kavram vardır. Biri duyduğu sevgisi, diğeri de duyduğu öfkesi ve bu iki kavram üstüne kuruludur her bir insan ilişkisi kendi içinde ama en önemlisi gerçekten sevebilmek. Melis BAYRAK KAYNAKÇA: Coelho, Paulo. Aldatmak. İstanbul. Can Yayınları, 2014. Baskı. Hazır Ol Ay, Biz Geliyoruz! Geceleri yolumuza ışık, masallarımıza anlatıcı olan Ay; ne büyük bir lütuftur biz insanlara! Yüzyıllardan beri an be an bize göz kulak olmuş bekçimiz; çağdan çağa sayısız savaşa tanıklık etmiş, dökülen kırmızı kanımızı süsleyip bayrağımıza kadar işlemiş. En büyük bestekârlara ilham vermiş, notalara dökmüş kendini. Ressamlar fırçalarıyla, yazarlar kalemleriyle anlatmış onu. Kim bilir ne ilan-ı aşklara şahit olmuş bunca zaman Dünya’ya vuran huzmeleri, nice şairlerin dizelerine dokunmuş. Ne yüce zihinlerin merak konusu, bakır teleskopların odak noktası olmuş. Kimi uygarlıkların takvimlerinde zamanı kovalamış, kimi dinlerin sembolü haline gelmiş. Bir yüce varlığa dahi atfedilmiş adı: ay tanrıçası Artemis. Öyleyse hiç şaşmamalı değil mi, kitabının da ismini aldığı Ay şehrini Artemis olarak adlandırmasına Andy Weir’in. Gökyüzümüzün beyaz incisi, kıymetli mi kıymetli biricik Ay’ımız ile tarih boyunca süregelen bu romantik ilişkimiz bu yarım yüzyılda yeni bir boyuta ulaştı. Binlerce yıllık hasret, insanların Ay’a ayak basmasıyla giderildi nihayet. Ziyaretlerimize bir süredir ara vermişsek sebebi onu unutmamız değil, hakkında daha büyük planlarımız olduğu içindir elbet. İnanıyorum ki günün birinde, şimdilik insansız araçlarla olan yalnızlığı sona erecek, hem de belki de bu kez ebediyen! Ne heyecanlandırıcı, bir o kadar da harika bir fikir şu Ay üssü fikri, diye düşünmeden edemiyor insan. Birçok milletin dayanışma ürünü, maden ocaklarından güneş paneli çiftliklerinde kadar neredeyse kendi kendine yetebilen bir şehir olan Artemis, kulağa oldukça ütopik bir fikir gibi geliyor. Öyle bir üs olmalı ki bu, aynı Artemis’teki gibi; içinde yemyeşil parkların, bahçelerin olduğu bir şehir, Dünya manzaralı eşsiz otelleri bile olacak! Onlarca farklı millet din, dil, ırk ayrımı yapmaksızın kimi yerde kaynaşıp, kimi yerdeyse kendi yerel kültürlerini yansıtan mahalleleri oluşturacak. Turist gemileri vızır vızır işleyecek her gün, insanlar yerel yemeklerden tadabilmek ve en güzel hediyelik eşyalardan edinebilmek için birbirleriyle yarışacak. Milyonerlerin yatırım noktası haline gelecek belki de, Dünya’dan sıkıldıklarına kanaat getirdiklerinde kaçıp yerleşebilecekleri bir Yeni Dünya. Bazı insanlarınsa hayatlarının tatili olabilecek, ancak burada geçirdikleri birkaç gün de olsa bir ömre bedel bir maceraya atılmış olacaklar. Hayal gücümüzün sınırlarını zorlamak, düşündükçe daha derinlere dalmak iyi güzel de, bu hayallerimize ortak olacak sevgili Ay da öyle düşünüyor mu bakalım? Aynı biz Dünya’dayken yaptığı gibi koruyup kollayacak mı, bize şefkatli kollarını açacak mı? Kabul edecek mi yeni yuvası olmayı bu yerinde durmak nedir bilmez ırkın, izin verecek mi koşsun yapay çayırlarında çocuklar? Yoksa davetsiz misafir muamelesi mi göreceğiz, ya haşin şartlarıyla karşılamaya karar verirse bizi? Ay’ın karanlık yüzü yalnızca bizim gözlemleyemediğimiz taraf olsa da, gerçek ‘karanlık’ yüzünü ortaya çıkaracak mı? Yoksa ciğerlerimizi dolduracak havadan yoksun olması zaten bizi vazgeçmeye iten yeterli bir sebep mi? Bu sorulara bilim ışığında verebileceğimiz cevaplar sonsuz; bunların bir kısmı umut vericiyken bazıları da cesaret kırıcı. Fakat görünen o ki, yaratılışından beri sürekli yeni yerler arayışında olan insan, asla vazgeçmemiş. Birbirinden zor koşullara ayak uydurmayı ne olursa olsun başarmış. E haliyle artık Dünya’mız üzerinde keşfedilecek bir yer kalmadığına göre, ver elini uzay deme zamanı! Söyle bize Ay, sence de bitmesi gerekmiyor bu ayrılığın artık? Seni hep uzaktan izlediğimiz yetmedi mi? Ufak ziyaretlerde bulunma cüretini göstermiş olsak da, kendi zincirlerimizi sürekli kırmaya pek hevesli bir türüz maalesef. Sen bağrına basmasan da bizi, tüm zorlukları dizsen de önümüze bir bir, biz sana hiç ayrılmamak üzere kavuşmayı aklımıza koyduk bir kere! Yıllar, belki de on yıllar alacak bu amacımıza ulaşmak. Fakat senin var oluşumuzdan beri kanımıza işlemekten vazgeçmediğin gibi, biz de senden vazgeçmeyeceğiz. Ey Dünya’lılar, bağlayın kemerlerinizi. Bekle bizi Ay, çoktan yoldayız! Aysu Ece SARICAOĞLU KAYNAKÇA: Weir, Andy. Artemis. Çev., Emre Aygün. İstanbul, İthaki Yayınları, 2018 SEMİH TEKER Tüketiyoruz Ama… Yüzyıllar içerisinde gelişen teknoloji ile hızlanan üretim sonucunda tüketimin de aynı ölçekte artması yadsınamaz bir gerçek. Gereğinden fazla üretiyor ve tüketiyoruz. Sırf çevremizdeki insanlar yapıyor diye film izliyor, markalı kıyafetler giyiyor, ünlü restoranlarda yiyoruz. Aslında bunları bilinçli bir şekilde yapmıyoruz, başka bir el tarafından biz bu yola itiliyoruz. Eğer biraz uzaktan bakabilirsek kendimize üçüncü bir elin varlığını daha kolay anlayabiliriz. Dünyadaki tüketici kitleyi yöneten yüzde birin üzerindeki yüzde birin elini… İçtiğimiz kahveden giydiğimiz kıyafete, yediğimiz yemekten kullandığımız parfüme kadar günlük hayatımızda her şeyimizi belirleyen azınlık bir grupla karşı karşıyayız. Hangi otomobili kullanmamız gerektiğini, hangi uçak firmasının daha iyi olduğunu ya da hangi firmanın hamburgerinin daha lezzetli olduğuna karar verdiren bir azınlık. Şu an dahi tüm bu ürünleri sıralarken yüzlerce marka aklımızdan geçti bu azınlık sayesinde. Bir markete girdiğimizde aldığımız tüm ürünlere dönüp tekrar baktığımızda bize bir yerlerden tanıdık gelmiyor mu sizce de? Aslında aldığımız ürünlerin çoğu bizim daha önce rastladığımız ve hafızamızda yer etmiş ürünlerdir. Çünkü insan psikolojisinde bilinmeyenden korku duyma ve kaçınma vardır ve bunun tersi olarak bilinene karşı sempati duyma oluşur. Yani ilk defa tanıştığımız birine karşı gayet ciddi ve soğuk davranırken, tanıdığımız birine karşı bu soğukluk yerini samimiyete bırakır. Bu psikolojiyi bilen ve çok iyi kullanan yüzlerce firma daha fazla satış yapabilmek amacıyla reklam sektörüne yüksek meblağlarla yatırım yapmaktadır. Bu sayede günlük hayatımızda karşılaştığımız onlarca reklam bizi farkında olmadan o ürünleri almamıza teşvik ediyor. Bunun en bariz örneğini Coca Cola firması için söylemem mümkün çünkü her milletten ve her dinden insana ekonomik statüsüne bakmaksızın hitap edebilen geniş bir reklam yelpazesi bulunuyor. Ayrıca en temel insani bir duygu olan mutluluğu kendi ürünleriyle bağdaştırıp sunarak her reklamında mutlu olmak için Coca Cola içilmesi gerektiği vurgusu yapıyor. Aslında pek de sağlıklı olmayan bu ürünü, firmanın sunduğu vitrinden etkilenen bizler şikâyet etmeden tüketiyoruz. Ama kurulu olan bu sisteme karşı bir sitemimiz, en azından farkındalığımız bulunmalı çünkü şu an yapılmakta olan insanları belli bir ürüne yönlendirip daha fazla tüketmelerini sağlamak ve bizler düşüncesizce yaptığımız alışverişlerle bu sisteme en büyük desteği vermiş oluyoruz. The Hunger Games: Açlık Oyunları’nı popüler olduğu için okuyor, Batman v Superman: Dawn of Justice filmini hakkında konuşabilmek için izliyoruz. Böylece kendimizi daha mutlu hissediyoruz ama aslında yaptığımız şey sadece kendimizi uyuşturmaktan ibaret. Yapmamış olmanın vermiş olduğu acıyı bastırarak kendimizi mutlu sayıyoruz. Aynı şekilde Coca Cola reklamlarını izleye izleye kola içtiğimizde kendimizi daha mutlu hissetmemiz gibi. Fakat arka planda tüm bu yaptıklarımızla sadece ve sadece yüzde birin üzerindeki yüzde bir olan azınlığa hizmet etmiş oluyoruz. Ben de tıpkı Mr. Robot dizisinde olduğu gibi bu sistemin başlı başına adaletsizlik ve kötülük getirdiğini gören Elliot gibi, yazacağım birkaç sayfa kod ile isim yapmış onlarca şirketin göründükleri kadar masum olmadıklarını dünyaya göstermek isterdim. Bu noktadan bakınca bizler de işlenen suçlara sessiz kalarak en az suçu işleyenler kadar suçlu sayılırız. Yaşamımızın her alanına etki edebilen bir azınlığın bizi nasıl yönlendirip istedikleri şeyi tercih ettirdiklerini artık görmeli ve daha bilinçli davranmalıyız. Yoksa giderek avuçlarının içine düştüğümüz bu insanlar, ilahlaşan egolarını tatmin etmek için uyuşan beyinlerimizi istedikleri gibi döndürüp istedikleri yöne iletecektir. Bu da toplumların kolaylıkla çökmesine neden olacaktır. Dizide geçen bir söz tüm bu olanları özetler niteliktedir; “Dünya tehlikeli bir yer Elliot, sadece kötü olanlar yüzünden değil; yanlışları görüp de bir şey yapmayanlar yüzünden.” KAYNAKÇA "Batman v Superman – Official Movie Site – Trailer, Film Synopsis – Available On Digital HD Now, On Blu-Ray™ 7/19." Batman v Superman. N.p., n.d. Web. 15 Nov. 2016. "Home - The Hunger Games." The Hunger Games Home Comments. N.p., n.d. Web. 15 Nov. 2016. "Mr. Robot." USA Network. N.p., 2016. Web. 15 Nov. 2016. Güneş Batmaz Turk102-27 02.12.2014 Kaderde Varsa Yürüyeceği, Orman Olsa Ne Fayda Hani vardır ya bazı anlar, nedenini bilmeden bir şey yaparsın, daha sonra aradan zaman geçip dönüp bakınca anlarsın yaptığın şeyin nedenini, sana kattıklarını ya da kaybettiklerini. Bir yerde bilinçsizce seni sen yapacak olan bir şeye ulaşırsın. Hatırlıyorum da bundan 5-6 yıl önce ben de öyle bilinçsiz bir şekilde, kütüphanede boş boş dolaşırken Macbeth’i görmüştüm. O anda hissetmiştim ona doğru çekildiğimi. Shakespeare’i bilmeyen yoktur, hele o ünlü ‘Romeo ve Juliet’ini ya da “Güller kırmızıdır, menekşeler mor…” diyen sonatını. O kadar yıldır nasıl Shakespeare okumadığıma ben de anlam veremedim o anda, dedim ki “Hemen bu eksikliğimi gidermeliyim.”. Hatırlıyorum okuduğum başka bir kitap da vardı ve hiç huyum değildir elimde bir kitap varken onu bitirmeden bir diğerine başlamak. Nedendir bilmem, kader mi desem alın yazısı mı, bir anda kendimi Macbeth’i kütüphaneden alırken buldum. Ne tiyatro oyunu olduğunu biliyordum ne de Lady Macbeth’i veya o iktidar hırsını. Biraz klişe biliyorum ama bir solukta elimden bırakmadan okudum onu, elimden bırakamadım çünkü anlam veremiyordum koskoca ormanın kalkıp yürüyeceğine. Aklımın ucundan bile geçmezdi kamuflaj olarak kullanılan dallar yüzünden ordu yürüyünce orman yürümüş gibi görünebileceğini. Shakespeare okudukça anladım, ormanları yürütebilecek ince zekâyı ve Shakespeare-vari zalim ama gerçekçi espri anlayışını. Peki, ama bu muhteşem zekâ bize ne anlatmak istiyordu ormanları yürüterek? Uzun uğraşların sonunda önceki hafta Macbeth’in sahnede can bulmasını izleme şansı buldum, bileti erken alamadığım için çok gerilerde oturmuş olsam da, oyun başladığında cadılarla birlikte ormanın içinde buldum kendimi. Oyunu izlemek, sözleri oyuncularla birlikte içimden söylemek, Lady Macbeth’in zalimliğinden ürpermek, Macbeth’in değişimini izlemek ve bunu koskoca bir salonda yüzlerce kişiyle birlikte yaşamak beni derinden etkiledi. Ancak, Macbeth’te Shakespeare’in dehasının en önemli örneklerinden biri olan o arka plandan ince ince işlenen ‘kader’ kavramının oyunda az biraz bile hissedilir olmaması beni gerçek anlamda üzdü. Her ne kadar öne çıkan teması iktidarın zalimliğe dönüşmesi olsa da arka planda kalan kadere bakış açısını gözden kaçırmak, Shakespeare’in zekâsını yok saymak gibi geldi bana. Oyunda o Shakepeare’in insanın içine işleyen hınzır ve şaşırtıcı özü, Shakespeare’in o zekâsı yoktu. Belki de bunun sebebi benim kadere bakış açımı başlı başına değiştirmiş bir eserdeki o ince ayrıntının görülememiş olmasıydı. Oyunu okurken ya da izlerken kaç kişiye mantıklı gelmiştir ki ormanların yürüyebileceği? Bence, neredeyse hiç kimse tutup da o ormanın gerçekten yürüyeceğine inanmamıştır. Daha doğrusu, cadıların kehanetine inanmıştır da, aynı cadıların yaptıkları kehanetler ve büyüler gibi olağanüstü bir olayın sonucunda olacağını düşünmüştür. Ama şimdi düşününce anlıyorum ki Shakespeare bize en olmaz dediğimiz, imkânsız dediğimiz şeylerin bile aslında ne kadar muhtemel olduğunu, duyduğumuzda inanmayacağımız birçok olayın gün gelip de başımıza gelebileceğini göstermiştir. Ancak, Shakespeare’in anlatmak istediğinin ‘hayatta her şey mümkündür’ olmadığından da, ormanları yürütmenin mümkün olduğu kadar eminim. Peki ama eğer olay yalnız bu değilse neydi diye kendime sorduğumda, kendime verdiğim cevap çok netti “Eğer ki olayın Macbeth’le bir ilgisi olmasaydı, neden oyunun adını Macbeth koyusun ki koskoca Shakespeare?”. İşte bunu düşündüğümde görebildiklerim, benim kader kavramına bakış açımı değiştirdi. Farkına vardığım şey şuydu, Lady Macbeth’in kendi evinde kralı öldürmesi için Macbeth’e bu kadar baskı yapmasının ve Macbeth’in bunu kabul etmesinin de, bir zamanlar en yakın dediği insanı öldürtmesinin de, oyunun sonlarında delirmesinin de tek bir sebebi var, o da cadıların ona bunların olacağını söylemesidir. Macbeth, cadılar ona bunu söylemeden de taht adayları sıralamasında yukarlarda olduğunu biliyordu, ama ne böyle bir amacı ne de –sözde- çok sadık olduğu kralını öldürmek gibi bir niyeti vardı. Hani bir deyim vardır ya “Eşeğin aklına karpuz kabuğu sokmak” diye, işte olayın kırılma noktası bence buydu. Aslında cesaret edemeyeceği bir şeyi, yapabileceğine-eğer ki cadılar söylemeseydi- belki de hiç inanmayacağı bir şeyi Macbeth’e yaptıran şey sadece birinin ona yapabileceğini söylemesiydi. Nasıl ki günlük hayatımızda falcılardan –sözde- geleceğimizi bilmelerini, arkadaşlarımızdan bizi desteklemelerini, yanımızda olmalarını istiyorsak ya da biri rüyamda sevgilinden ayrıldığını gördüm dediğinde bunu düşünmeye başlıyorsak, aynı şekilde Macbeth de aslında hep farkında olduğu ama hiç kabullenmediği isteğini cadıların da etkisiyle kabullenmiştir. Uzun lafın kısası, Macbeth bizlere sadece iktidarın zulme dönüşmesini anlattığı şeklinde tanıtılmış olsa da arkasında yatan, Shakespeare’in ince zekâsı ve mizah duygusu ile olay akışının içine işlenmiş olan ‘kader’ kavramı da bir o kadar anlamlı ve düşünsel olarak, benim nazarımda, diğerlerinden daha değerlidir. ÖZDEMİR ASAF Yazmak, başka yöntemlere kıyasla, en özgürleştirici ve özgür olandır. Anılarımızı yazarız, bununla içinde dolanıp duvarlarındaki resimlere, geçmişte tanıdıklarımızdan kalan eşyalara baktığımız bir ev inşa etmişizdir. Hayallerimiz içinde gezindiğimiz güneşli bir bahçe olabilir ya da mutluluğumuz evin şehre giden sokaklarıdır. Herkesin bunları ifade ediş şekli de farklıdır. Bir insanın sözcükleri bir araya getiriş şekli, üslubu üzerinde karakterinin ve yaşam şeklinin büyük etkisi var. Bazıları sayfalar boyunca anlatır; konuları ve olayları ardı ardına sıralar. Akıllarından geçen her düşünceyi, her bir detayı kaydetmek isterler. Hızlı yaşarlar yani gün boyunca dikkatlerini yüzlerce farklı şey çekmiştir. Bu yüzden çok unuturlar. Sanki yazmak daha fazlasını hatırlamalarını ve fark etmelerini sağlar. Burada geçmişin yeniden kurgusu söz konusu olabilir. Ama bu yeni kurgularını yaşamadıkları anlamına gelmez. Örneğin eserini oluşturan bir sanatçının yazdıklarını yaşamadığını söyleyemeyiz. Kurguladığı karakterler de yaşamının birer parçasıdır, düşüncelerinin ürünüdür. Bazılarının düşüncelerini ise her an tek bir konu meşgul eder. Onlara göre de bir düşünceyi ya da hissi anlatmanın en doğal yolu kısacık ifadelerdir. Ellerindeki birkaç sözcüğü kesip biçer, eğip büker, yansıtır, prizmadan geçirir renklerine ayırırlar; ortaya çıkan, mutluluklarını da kederlerini de anlatmaya yeter. Özdemir Asaf’ı ilk okuduğumda, gerçek şiirin biçiminin onunkiler gibi olması gerektiğini düşünmüştüm. Onun şiirlerinde sözcükler resmetmez, olması gerektiği gibi, anlatır. Şiir yalnızca dört satırlık olabilir ama bu anlatış sonsuza kadar sürer çünkü düşünce düşünceyi çağırır. Güzel geçen bir gününüzün adı onun bir kısa şiiri olabilir ya da bir başka şiirinin içine hiç unutmayacağınız bir hikâyeyi saklayabilirsiniz. Walter Benjamin’in, Klee’nin Angelus Novus isimli tablosu için yaptığı gibi, şiirleri sonsuz kez anlam kazandırılmaya açıktır. Bazen en alışılmış, sıradan ifadeleri kullanır, ama yeni yerleri, diğer sözcüklerle ilişkileri bunları ilk kez duyduğumuz izlenimine yol açar. Şiirlerinin konuları da biçimleriyle uyumludur; dönüşümlere, aynalara ve en az iki adet benliğe sıkça rastlarız. Döneminde oldukça popüler olan bu temaları içselleştirmiştir, ezelden beri dert edindiği şeyler olduğunu sezeriz. Ayrıca kısa hikâyeleri, notları ve eleştiri yazıları da var, ama sanırım roman onun için imkânsız bir tür. Karşılaştırmam için bir sebep yok, ama karşılaştırırsam Özdemir Asaf’ın şiirleri aynı dönemdeki bazı İkinci Yeni şairlerininkilere göre kendi şiir anlayışıma daha yakın. Örneğin İkinci Yeni şairlerinden Edip Cansever dilin bu anlattığım olanaklarını kullanmaktansa sanki resmeder. Hem dili hem de kullandığı dekorlar kalabalık ve karmakarışıktır. En düşsel tasvirler bile görsel olarak tanımlanmıştır. Bu rüya benzeyen yani sadece yazarını ilgilendiren, gelişigüzel şiirlerde okuyucularının ne bulduğunu anlamıyorum. Bence, şiir okumaya yeni başlayacak birinin yapacağı en büyük hata İkinci Yeni’den başlamak olur. Şiirin nasıl olması gerektiğine yönelik kurallar saçmalık; ama İkinci Yeni tam da şiirin nasıl olmaması gerektiğini bize gösteriyor. Şiir okumaya Özdemir Asaf’tan başladıysanız çok şanslısınız. Aslıhan Seray Akgün Sessiz Dost Gözlerimizi açtığımız dünyada, hiç bir şey bilmeden başlamış oluruz hayata. Günler, aylar, yıllar geçtikçe, tecrübeler kazanır, bilgiler ediniriz, duygularımızı şekillendiririz. Her birey, büyüdüğü çevreden etkilenerek farklı düşüncelere yönelip farklı duygu durumlarına bürünür. Kiminin mutluluğu, kiminin üzüntüsüne neden olur, kiminin gururu ise bazılarının hayal kırıklığına. Öyle bir duygu yok ki, tüm dünya aynı anda onu yaşayabilsin. En basit örneğiyle, toplumda iki kişinin karşılıklı yaşamasıyla bildiğimiz aşk bile tek taraflı olabilir, nice acılara sebebiyet verebilir. Farklı duygular yaşadığımız gibi, her insan bu duyguları da farklı şekillerde yaşarlar. Ancak, öyle bir yer söyleyin ki hepimiz için ortak olsun. Böyle bir yer var mı? Tabi ki var. Hem de kafanızı telefonlarınızdan veya bilgisayar ekranlarınızdan kaldırıp, oksijen depolamak için pencerenizi açıp görebileceğiniz bir yer. Daha doğrusu, zamanında görebileceğimiz bir yerdi. Tabiat. Bir ağacın gölgesi altında hayallere dalmak veya ağlamak saatlerce, belki mutluluk belki üzüntüden. Bir papatyanın yapraklarını koparmak, "seviyor mu?", "sevmiyor mu?". Bir parkta yürüyüşe çıkmak, unutmak için veya ormanda kaybolmak pahasına unutana kadar yürümek. Şimdi bunları yapmak mümkün mü acaba? Mümkünse bile sosyal medyaya; "Bugün hayal kırıklığına uğradım." yazmaktan vazgeçmeye değer mi? "Yol ilerlerken tanıyoruz dünyayı, Doğanın gizemi Ve bir ağaç insana benzeyen." (Matur, 2016) Bir insanı en iyi anlayacak iki şey vardır bu dünyada, kendine en çok benzeyen iki şey. Kendisi ve doğa. Arkadaşlarınızın yapacağı gibi güldüremez sizi veya anneniz gibi sarılamaz size ya da bir ağaca anlattığınız aldatılma hikayenize cevap alamazsınız belki ama daha iyi bir karşılık alacağınıza eminim, sessizlik. "Mutluluk paylaştıkça çoğalır, acılar ise paylaştıkça azalır." ana fikriyle yaşadığımız yıllardan sonra elde ettiğimiz tek şey mutluluğumuzu kıskanan, acılarımızdan zevk alan insanlar. Oysa, 8 sene önce annenizin bahçesinde dimdik ayakta duran, geçenlerde ise kesilip soğuk asfalta katılan kavak ağacı öylemiydi? Tüm dertlerinizi dinlerdi, susardı, anlardınız en iyi ilacın zaman olduğunu. Bazen ise rüzgarla fısıl fısıl konuşurlardı. "Acaba dedikodumu mu yapıyorlar?" diye düşünmeye kalmadan fark ederdiniz size nasıl yardım edeceklerini konuştuklarını. Her seferinde de aynı çözümü bulurlardı, sizi unutana kadar kendi halinize bırakıp sevenlerinizi üzmemenizi, düşmanlarınızı sevindirmemenizi sağlarlardı. Size bu derdi veren de konuşurdu; "Şimdi sen Seslerini kavakların Dinlemedesin Ve acı çekmede." (Matur, 2016) Tabiat, yalnız derdinizi anlatacağınız bir yer de değildi, en iyi arkadaşınızdı. O kadar ki annesi sizin için her "O pencereden atlasa sen de mi atlayacaksın?" dediğinde; "Evet!" derdi. Siz üzülünce,doğa da üzülür, siz sevindiğinizde doğa da sevinirdi. Ama onlara, tüm bitkilere ve hayvanlara , hak etmedikleri gibi davrandık. Doğa kavramının hayatımıza getirdiği faydaları ve bizi asla yalnız bırakmayışını bir kenara bırakıp, insanlar pahasına doğayı kirlettik. Şimdi de klişelerle bu yazıyı kirletmek istemediğim için insanlığın dünyaya verdiği ve vereceği zararları ve bunların nedenleri saymayacağım. Yalnızca söyleyebileceğim şey, doğayı yalnız sera gazı salarak, ağaçları keserek veya onu çöp kutusu sanarak kirletmedik. Asıl teknolojiye bağlı kalıp, aile bireylerimizi bile görmeyi unutmaya başlayıp artık doğanın kirlenmesini önemsemeyi bıraktığımız zaman kirlettik. Arkadaşlarımızla çimenlere yatıp yıldızları izlemek, büyük ayı, küçük ayı diye ayrım yapmak varken, artık araba egzozlarından gözükmeyen gökyüzünü izlemeye başladık. Doğadan o kadar kopmaya başladık ki, horoz sesleriyle filmlerdeki gibi uyanmak, kuş cıvıltılarıyla bahçelerde koşturmak varken, tüm dertlerimizi dinleyecek bir dosta sahipken, tüm negatifliğimizi doğadan çıkarır olduk. Kuşlarla hayallere dalmaktansa, seslerini uğursuz bulup uykumuzu kaçırdıklarını söylemeye başladık (Matur, 2016). Tam şuan dünyada olan 7487809168 (Current World Population, 2017) insan, 7487809168 farklı duygu yaşarken hepimizin tek ortak noktası bu dünya olmalı. Böyle büyük bir kara ve su parçasının bize verdiği nimetleri korumamız ve bunların kıymetini bilmemiz gerekirken, yok etmek için elimizden geleni yapıyoruz. Bu dünyanın bize yiyecek, barınak gibi imkanlar sunmasının yanı sıra, bize sunduğu dostluğu asla hiçe saymamalıyız. Duygularımızı insanlarla paylaştığımız zaman alacağımız tepkiyi düşünmektense, kendimizi doğaya bıraktığımızdaki rahatlamayı tercih etmeliyiz. Gölgesinde ağlayıp, cıvıltısıyla gülebileceğimiz, tek bir yaprağıyla umut edip, bir havlamasıyla yalnız hissetmeyeceğimiz doğayı terk etmemeli, onu yüz üstü bırakmamalıyız. Her kaybettiğimiz doğal güzellik, yıllar sonra karşımıza bir zorluk olarak çıkacaktır. İnsanlığın var oluşundan yok oluşuna kadar hep dostumuz olacak doğa nasıl hep bizim yararımızı düşündüyse, biz de karşılığını vermeliyiz. Onun yüzünü saygısızlık yaparak kara çıkarmamalıyız ancak böyle sessizliğine sevineceğimiz arkadaşlarımız olabilir. Pınar Ekin Alparslan Kaynakça Matur, B. (2016). Aşk/olmayan. İstanbul: Everest Yayınları. Current World Population. (n.d.). 1 Mart 2017 tarihinde erişildi. http://www.worldometers.info/world-population/ MELİKE GÖKÇE İYİCİ BENİM KAHRAMANIM Hiç şüphesiz tüm çocukların gözünde en güçlü, en zeki, en cesur, kahraman baba kendi babalarıdır. Bu durum erkek çocuğu içinde aynıdır, kız çocuğu içinde. Ama aslında kız çocukları ve babaları arasında daha farklı, kuvvetli bir bağ yok mudur sizce de? Şahsen benim için öyle. Her kız çocuğu gibi bende babasına hayran olanlardanım. Ama galiba benim ki biraz fazla. Ya da normal bilmiyorum. Siz babanızı sevdiği, övdüğü başka çocuklardan kıskanır mısınız? Vallahi ben deli gibi kıskanırım hâttâ rahatsızlık duyarım. Bazı zamanalr evde genel bir anlaşmazlık olduğunda, annem ve ablam kızarlar bana hep babamı savunduğum için ve hatta hep babamla aramızdaki ilişkiyi Yaprak Dökümü’ nde Fikret ve Ali Rıza Bey’in birbirlerine olan düşkünlüğüne benzetirler. Babama bu denli düşkünlüğüm ne kadar doğrudur bilemem ama bildiğim tek şey var ki; o benim hem babam hem de en iyi arkadaşım. Bazen kimseye anlatamadıklarımı babama anlatırken buluyorum kendimi. İnanır mısınız oda aynı şekilde benimle paylaşır sıkıntılarını. Ben küçüklüğümden beri, kendimi bildim bileli bizim babamla dertleşme seanslarımız vardır. Hep bir bahane bulur, atlar arabaya gezeriz ve o gezme esnasında konuşuruz konuşuruz… Belki de babamı bende bu denli özel kılan babam olması bir yana, beni küçüklüğümden beri, yaşım kaç olursa olsun hep bir yetişkinmişim gibi karşısına alıp, sohbet etmesinden ötürüdür kim bilir… Onu bir gün kaybedecek olma ihtimali şu an bu sözcükleri yazarken bile ellerimi titretmeye, boğazımı düğümletmeye yetiyor. Babasız büyüyenler, baba kaybını yaşayanlar… Müge İplikçi’nin Babamın Ardından eserinde karşıma çıkan Ülker de bu acıyı çok küçük yaşta yaşayanlardan biri… Aslında böylesine bir kayıp yaşamak her yaşta dayanılmaz acı vermez mi? Bizim yaşımız, babamızın yaşı kaç olursa olsun onu kaybetmek yine aynı acıyı vermez mi? Verdiğini şuradan biliyorum ki; daha bir ay önce en yakın arkadaşımın annesinin babası vefat etti, tam 89 yaşında. Hani insanlar hep der ya “ee yaşı gelmiş artık”. Durum inanın hiç de öyle değil. Arkadaşımın annesinin acısını anlatabilmenin, tarif edebilmenin imkanı yok. Bırakın ayakta durmayı, cümle kurmakta bile güçlük çekiyordu. Kim bilir nasıl yanıyordur içi… Düşünsenize babanız, canınız, küçük bir kız çocuğu iken peşinde koştuğunuz, koşturduğunuz kahramanınız, deyim yerindeyse çınar ağacınız yok olup gidiyor… Şöyle bir düşününce aslında çok da uzağa gitmeme gerek yokmuş arkadaşımın annesinin babası diye çünkü bundan tam 15 yıl evvel benim annemde babasını kaybetti… O zamanlar ben çok küçüktüm ve pek farkında değildim olanın, bitenin ama yaşım geçtikçe anlıyorum annemin nasıl bir eksiklik ile yaşıyor olabileceğini. Ki annemin anlatığına göre dedemle ilişkisi benim babamla olan ilişkimden çok çok farklıymış, örneğin benim babam, o heybetli adam “civcivim” diye sever beni küçüklüğümden beri ama annem ile dedemin arasında hep bir mesafe, sınır varmış, dedemin en sevgi dolu sözü “kızım” demek olurmuş anneme. Çünkü dedem sevgisini göstermeyen, kendini geri çeken ve hâttâ biraz da otoriter bir babaymış e durum böyle olunca da annem çok yanaşamazmış dedeme. Ama dedemin bu koyduğu mesafeler bile baştan beri bahsettiğim özel olan “baba-kız” ilişkisine, birbirlerine olan düşkünlüğüne engel olamamış elbette. Nasıl olabilirdi ki zaten baba; babadır… Ama ne acıdır ki annem hep dedeme o mesafelerden dolayı doya doya sarılamamaktan yakınır, hatırladıkça kahrolur… Yani demem o ki, kahraman babalarımızın acısını yaşamanın yaşı yoktur, her kız evlat babasını kaybettiğinde yetişkin dahi olsa, onu koruyan, kollayan kahramanını yitirmiş demektir… KAYNAKÇA İplikçi, Müge. Babamın Ardından. İstanbul: Everest Yayıncılık. 2016. Baskı. Güntekin. Reşat Nuri. Yaprak Dökümü. İstanbul: İnkılap Yayınevi. 2014. Baskı. Sessiz, Sensiz Sen gülünce güller açar gülpembe Bülbüller seni söyler Biz dinlerdik gülpembe Sen gelince bahar gelir gülpembe Dereler seni çağlar Sevinirdik gülpembe Gündüz yağmurlarıyla Bir gün göçtün gittin İnanamadık gülpembe Bizim iller sessiz Bizim iller sensiz Olamadı gül pembe Dudağında son bir türkü gülpembe Hala hep seni söyler Seni çağırır gülpembe Gündüz yağmurlarıyla Bir gün göçtün gittin İnanamadık gülpembe Bizim iller sessiz Bizim iller sensiz Olamadı gül pembe Dudağında son bir türkü gülpembe Hala hep seni söyler Seni çağırır gülpembe Gözlerimde son bir umut Hala hep seni arar seni bekler gülpembe Dudağında son bir türkü gülpembe Hala hep seni söyler Seni çağırır gülpembe Gözlerimde son bir umut Hala hep seni arar seni bekler gülpembe Müziği, "müzik" yapan nedir? Bir şarkıyı, başarılı kılan nedir? Bir şarkının başarılı olduğuna karar veren kimdir? Bu sorular ile başlamak istiyorum yazıma. Sanmayınız ki bu yazı, yalnızca bu soruları cevaplayan, mekanik bir yazı olacak. Hayır. Ben içimdekileri yazacağım - düşüncelerimi. Umarım siz de kendinize göre bir şeyler bulursunuz yazımda. Cümlelerim sıralı gibi görünüyor fakat ben en son yazdığım sorudan başlayacağım. En kolayından başlayacağım. Kim karar veriyor bir şarkının başarılı olduğuna? Dinleyiciler. Çok basit bir soruya, çok basit bir cevap vermiş olduk. Peki bu cevap gerçekten göründüğü kadar basit mi? Şarkının başarısına, dinleyiciler karar verir. Ben bir şarkı dinlerim. Şarkı bana bir şeyler hissettirir. Onun hissettirdiklerine kapılır giderim. O şarkı benim için başarılıdır. Siz, bir şarkının hissettirdiklerine kapılır gidersiniz. O şarkı sizin için başarılıdır. Sözlerimin gidişatından "o halde zevkler ve renkler tartışılamaz" sözüne benzer bir şeyler söyleyeceğimi düşünebilirsiniz. Bu yazıyı ben okuyor olsaydım, ben de öyle düşünürdüm. Lakin bu yazıyı şimdilik okumuyor, yalnızca yazıyorum. Ve dolayısıyla, söyleyeceklerim de bir miktar değişiklik gösterecek. Evet, şarkıların kimisini siz, kimisini ben severim. Ben sizin beğendiğinizi beğenmem, siz benim şarkılarımı beğenmezsiniz. Fakat nadiren de olsa, bazı şarkılar vardır, başarısı tartışılmaz. O şarkı hissettirir - hem size, hem de bana. Sanki büyülüdür o şarkılar. İnsanlığın ortak bir ihtiyacını bulmuş ve özellikle o ihtiyacı giderecek şekilde yazılmışlar hissini uyandırır bizlerde. Belki de gerçekten ortak bir ihtiyaca yönelik yazılmışlardır, kim bilir. Varsayalım ki, bu şarkılar sahiden de ortak bir ihtiyaca göre yazıldılar. Eh peki, sizce de sormamız uygun olmaz mı? Nedir bu ihtiyaç? Bir şarkıyı insanlara hitap edecek şekilde nasıl bestelenir? Bir şarkıyı başarılı kılan nedir? Kendi fikirlerimden bahsetmeden önce, sizlere bir anımı anlatmak isterim. Hem de beni tanımış olursunuz biraz daha. Ben bir müzisyen değilim. Ortaokulda müzik derslerinde, öğretmenimiz bizleri "flüt sözlüsüne" kaldırırdı. Adından da anlaşılacağı gibi, kaldırılan öğrenci eline flütü alır, not aldığı defteri açar, oradan bir şarkıyı çalardı. Öğretmen de, öğrencinin performansına göre onu değerlendirirdi. Matematik ve fen sınavlarında korkmayan biri olarak ben, flüt sözlüsü günü adeta okuldan kaçmaya çalışırdım. Hocamız, derslerinde son derece katıydı. Ben, sanırım sınıfın en başarısız öğrencisi idim. Arkadaşlar ile gülerdik durumuma. Gülerdik gülmesine ama aslında şu anda anlıyorum, o yılların bende ne tür değişiklikler yaptığını. Ciddi bir olay değilmiş gibi görünüyor. Fakat ben bu gün hiçbir enstrüman ile en ufak bir alakamın olmayışını, üç yıl üst üste o hocadan müzik dersi almama bağlıyorum. Bilmiyorum. Belki doğru, belki de ben abartıyorum. Tüm bunlar ile anlatmak istediğim, bir müziğe "başarısız" demeden önce iki, hatta onlarca kez düşünen biriyim. Fakat aynı şekilde, bir müziğe "başarılı" demeden önce de onlarca kez düşünürüm. Çünkü aklımda bulunduruyorum, bestelemesinin de, çalmasının da ne denli zor olduğunu. Peki, soruya döneyim. Bir müziği "başarılı" kılan nedir? Yukarıda da bahsettim. Ben bir müzisyen değilim. Nota uyumu konusunda pek bir fikrim yok. Mühendislik öğrencisiyim. Bu da, hayatım boyunca sürekli matematik gördüğüm anlamına geliyor. Bunu söylüyorum çünkü matematikte de bu konu ile ilgili teoriler var. Hatta bizzat bu konuda bir ödev yapmaya zorlandım, eski bir öğretmenim tarafından. Fakat ödevi yapmamayı tercih ettim. Terimlere girdiğimi sanacaksınız fakat hayır, yalnızca bir teori hakkında bir çift söz söyleyeceğim. Teoriye göre, müzik notlarının her birini, bir sayıya tekabül edecek şekilde sıraladığımızda, bu notaların dizilimi Fibonacci dizisine göre ise, bu şarkı başarılı oluyormuş. Herhalde ödevi yapmamayı tercih etmemin nedeni şimdi çok daha net bir biçimde görülüyordur. Benim için müzik, hem çekindiğim, hem de çok sevdiğim bir alan. Enstrüman çalamıyorum, yalnızca dinliyorum. Kendimi ifade edemiyorum, konuşamıyorum. Sadece dinliyorum, hissediyorum. İşte müziğin tüm olayı da bence burada zaten. Müzik hissettirmeli. Çalan siz değilsiniz. Dinleyen sizsiniz. Sessizce duran biri, konuşturulmamalı. Müzik yapamayan biri, yapmaya zorlanmamalı. Bırakın o da konuşmasın, hissetsin. Müziği başarılı kılan da, dinleyiciye ne kadar hissettirdiğidir bence. Böylece son sorumuzu da cevaplamış olduk. Fakat başarılı müzik dedik, bu "başarılı" müziklere bir örnek vermeden yazıyı sonlandırmak yakışmaz bizlere. Hele ki verdiğimiz örneğe baktıktan sonra, yazıyı sonlandırmak hiç yakışmaz. Sen gülünce güller açar Bülbüller seni söyler Biz dinlerdik gülpembe Şarkıyı dize dize incelemeyeceğim. Zaten sizlerin de istediği bu değil diye düşünüyorum. Sadece kendimi anlatmaya çalışıyorum. Bu şarkı, bana daha ilk dizelerinden güçlü duygular hissettiriyor. Bizim iller sessiz Bizim iller sensiz Olamadı gül pembe Bu dizeleri söylerken, sesinin titreyişi bile bir şeyler katar şarkıya. Dedim, tekrar söylüyorum. Bana göre şarkı, hissettirdiği kadar başarılıdır. Yalnızca sözler değil, melodi ve sözlerin söyleniş biçimi de önemlidir. Dizelerdeki seslenişi sizler de duyabiliyorsunuz değil mi? Gül pembe kim, bilmiyoruz. Onu tanımıyoruz. Fakat sanki yıllardır tanıdığımız birine duyduğumuz gibi, adeta biz de özlem duyuyoruz ona. Yokluğu bizi de üzüyor. "Bizim iller sensiz olamadı" şeklinde seslendiğinde, hangimizin içine bir burukluk, bir hüzün çökmüyor? Sessiz. Sensiz. Olamadı. Bu üç kelimeyi o kadar derinden söylüyor ki, insan gerçekten de kapılıp gidiyor şarkıya. İşte bu yüzden bu şarkı radyoda çalmaya başladığında, ne kadar canlı ve dinç olsam da üzerime bir hüzün çöker. "Gündüz yağmurlarıyla, bir gün göçtün gittin, inanamadık Gülpembe" dizelerindeki kederi tatmak kolay mı? Birkaç kelime ve bir sanatçının sesi birleşip, nasıl bu kadar güzel bir duygu yaratabilirler insanın içerisinde? Güzel diyorum. Çünkü bana göre, hüzünlenmek de güzeldir. Yaşanan olaylar kötü olabilir. Onlar için diyecek bir şey yok. Fakat geçmişe özlem duymak, hüzünlenmek güzeldir. Bu şarkıda olduğu gibi, hiç tanımadığınız birini özlemek güzeldir. Bize insan olduğumuzu hatırlatan duygulardan biridir hüzün - belki de en önemlisidir. Hayata karşı sürekli katı ve sert bir şekilde durmak, hislere sahip olmamak, makineler mahsustur. Bu katılığı ve sertliği hayatın çeşitli anlarında yitirmek ise, insana has bir davranıştır. Şarkının "klibi" de bir o kadar etkileyicidir. Bilmiyorum izlediniz mi. Barış Manço, bir elinde boynuna astığı klavyesi ile ortaya çıkar. Çöldedir. Yürür. Arkasına bakar. Ardından şarkı başlar. Yavaştan. Şarkının başlamasıyla, uzam değişir. Çiçekler, ağaçlar, nehirler ile dolu bir uzama geçer şarkı. Hüzün vardır. Kasvet yoktur fakat hüzün vardır, hafiften ve derinden. Şarkı söylenir, kapılıp gidersiniz. Ardından şarkı biter. Şarkının bitimi ile, Barış Manço da çöle geri döner. Arkasına bakar. Sonra da yürümeye devam eder. Uzatmayayım. Sözleri, söylenişi, klibi - bu şarkı bana her anlamda bir çok şey hissettirir. Büyük bir Barış Manço hayranı değilim. Fakat onun yarattığı Gülpembe dünyasında kaybolup gittiğim de bir gerçektir. Berk Küçükoğlu 21401040 Burak Kaan GÖKGÖZ Başak Berna CORDAN Türkçe 101- Bölüm: 16 19 Ekim 2014 Sana Susmak Yakışmıyor Her gün haberlerde çeşitli cinayetler, dolandırıcılıklar, kalpazanlıklar duymaya medya tarafından fazlasıyla alıştırıldık. Mesela Münevver Karabulut cinayetine bir zamanlar ne kadar şaşırmıştık, şimdiyse failinin intihar ettiği yalanıyla dışarı çıkarılması, bizim için yolda yürümek kadar sıradan olmuş. Susmamız, konuşarak bir yere varamayacağımızı düşündüğümüzden midir yoksa bu olayın göz yumduğumuz binlercesi yanında devede kulak kaldığından mıdır bilmiyorum ama Münevver’in genç boynuna defalarca saplanan bıçakları bilediğimiz bir gerçek. Sustuğumuz her dakikanın her saniyesiyse suçlu vicdanımızı saraylarda yaşatmaktan ve başka duyarsız vicdanlarla örgütlenerek terör estirmekten başka bir şey yapmıyoruz. Aydın dediklerimize baktığımızda artık bir ışık görmek neredeyse mümkün değil. Gölgede üç maymunu canlandırdıktan sonra sanatçılarımıza, bilimcilerimize, medyatik yüzlerimize aydın demenin ne anlamı var ki? Hatta onların hiç hak etmedikleri bir sıfatları daha var: Entelektüel. Bu kelime bir zamanlar kitabımızın yazarını haksızlığın karşısında sessiz kalamadığı ve Suçluyorum’u yazdığı için, aşağılamak amacıyla kullanılmıştır. Daha sonra yazarımız ve kendisi gibi Dreyfus’un suçsuz olduğunu inkâr etmeyen, sadece etnik ve dini kökene bakarak yargıya varmayan, sırf bir kurumun adını lekelememek adına suça göz yummayan aydın insanlar bu sıfatı benimsemişlerdir. Kelimenin bu kadar derinlerine indikten ve özünde haklı bir muhalefeti barındırdığını öğrendikten sonra artık karanlık aydınlarımıza bu yakıştırmayı yapamayacağımıza inanıyorum. GÖKGÖZ 2 Dreyfus’un davasını bu kadar önemli yapan da sadece kesin sınırları olan haklıyla haksızın savaşı değil, Fransız ordusunun itibarı ile adalet arasında kalmış insanların kendi içlerinde verdikleri mücadelelerdir. Üstelik bir çöp kovasından çıkan ve daha sonra iki farklı mektuba ait olduğu öğrenilen, içerisinde Binbaşı Du Paty de Clam’ın düşsel zanlarından başka Drefyus’a ait olduğunu işaret edebilecek kanıtlar barındırmayan kâğıt parçaları yüzünden başlamıştır her şey. Emile Zola da kitabın sonunda pek çok kişiyi olduğu gibi bu kâğıt parçalarını okuyan yazıbilgisi uzmanlarını da görme kaybına sahip olmadıkları takdirde sahte rapor hazırlamakla suçlamıştır. Ayrıca bu suçlama mektubuna herhangi bir tanışıklığı ve dolayısıyla kişisel düşmanlığı olmadığı nice bireylerin ve kurumların isimlerini ekleyerek uzun bir liste oluşturmuştur. Bu mektubu ve devamına eklenmiş suçlama listesini oluştururken ise ihlal etmiş olabileceği yasaları göze almış, yaptıklarının sonuçlarının farkında olmasına rağmen çekinmediğini vurgulamak istemiştir. Emile Zola altmış iki yıllık hayatının içine pek çok başarıyı sığdırabilmiş, romana natüralist bakış açısını kazandırmış, sıra dışı bir yazardır. Gerçek hayatta yaptığı gibi kurgularında da çirkinlikleri ihmal etmemiştir. Güçlünün ve güzelin yanında olan klişe bir çizginin dışına çıkabilmeyi başarmıştır. Bu özelliği de pek çok zaman Zola’nın başını ağrıtmış ama aynı zamanda da diğer aydınlara emsal teşkil etmiştir. Bir süre memleketinden uzakta yaşamak zorunda bırakılmış olsa da Dreyfus’un aklanması sonucu kendisi de temize çıkmış ve haklı mücadelesinde bu süre boyunca hiçbir geri adım atmama erdemini göstermiştir. Zola’nın ölümünden sonra, medenileştiğimizi ilan ettiğimiz bir yüz yıl daha geçmiş olmasına rağmen içimizdeki caninin sesi hâla bizi konuşmaktan alıkoyacak kadar yüksek. Her gün çevremizde işlenen suçlara susarak ortak olduktan, devlet kurumlarını sözde kaldırdığımız diktatör yöneticilerin tahtına oturttuktan ve işledikleri suça yasa dedikten sonra geçecek yüz yılların uygarlık sahnesinde hatırları sayılabilir mi? Kendimize dokunmayan yılana bin yaşasın diye en iyi dileklerimizi sunmaya devam ettikçe ne kendimize gelişmiş diyebiliriz ne de başka bir yılanın zehrine maruz kaldığımızda kurtarılmayı umut edebiliriz. Bu konuda çok da güzel bir atasözü vardır: Sap döner, keser döner, gün gelir hesap döner.