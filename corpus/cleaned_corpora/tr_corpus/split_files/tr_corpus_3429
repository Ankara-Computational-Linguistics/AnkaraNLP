inanmıyorsunuz, ama kitabı okudukça çelişkiye düşüyorsunuz. İşte kitabı sürükleyici kılan en büyük etken de, bu konu hakkındaki bilinmezlik oluyor. Benim üzerinde durmak istediğim düşünce ise bu on çocuk hikâyesiyle somutlaşan yasakların insan psikolojisinde yarattığı travmalar… Bir çocuk bile anne babaya kök söktürürken Bayan Ming’in on çocuğunun olması( tam olarak on çocuğunun olduğundan emin olamasak da) beni şaşırtmıştı. Bayan Ming tuvalet bekçisi ve kocasının da iyi bir geliri olduğunu sanmıyorum kısıtlı bir bütçeyle on çocuğa nasıl baktıklarına da anlam verebildiğimi söyleyemeyeceğim. Zaten sonradan bu on çocuktan sadece birinin gerçek olduğunu öğrendiğimde yasakların insanların hayal gücünü tetikleyip, arzularını nasıl kamçıladığını somut bir şekilde gördüm. Çin’in hükümet politikalarına göre bir kadın asla ikinci çocuğuna hamile kalmamalıydı kaldıysa da onu düşürmeliydi. Bu gerçek beni çok şaşırttı. Bir devletin ekonomik refah için daha farklı çözümler bulmak yerine dünyaya gelmemiş canlar üzerinde politika uygulaması, insanların neslini devam ettirme özgürlüklerine kota koymuş olması bence insanlık dışı. Çinli kadınlarında en doğal haklarına getirilen bu yasaktan dolayı travma geçirmiş olmaları ve çeşitli şekillerde savunma mekanizmaları yaratmış olmaları bu hikâyede de gördüğümüz gibi ihtimal dışı değil. Belki de Çin hükümetinin bu politikası olmasaydı bile Bayan Ming yine de asla on çocuk yapmayacaktı fakat geçirdiği uzun yaşam tecrübesinde toplumda ve kendinde gözlemlediği eksiklikleri hayalinde yaşattığı her bir çocuğun üzerinde tek tek kurgulayarak zamanla bu kurgularının esiri olmuştu. Yalanlarına herkesten çok kendisi inanıyordu belki de inanmak istiyordu. Bence zaten her anne baba bir önceki çocuğunda gerçekleştiremediği hayallerini gerçekleştirebilme ihtimaliyle bir ikinciyi ister. Bayan Ming’te aynen böyle yapmış. Gerçek çocuğu kızken hayallerinde sahip olduğu çocukların bir kısmı erkek, hiçbir çocuğu diğerine benzemiyor hepsinin farklı bir hikâyesi var. Bir diğer yandan Bayan Ming sahip olamadığı on çocuğunun hayallerini kurarken, bu hikâyelerini paylaştığı Fransız işadamı ise sahip olduğu özgürlüklerin kısıtlanacağı düşüncesiyle evlilikten ve çocuk sahibi olmaktan kaçmaktadır. İçten içe babalık duygusunu tatmak istese de şuanda sahip olduğu özgürlüğü kaybetme duygusu ağır basmaktadır. Fakat bir kadının çocuk sahibi olabilme içgüdüsü karşısında şaşkınlığa uğramıştır. Bir tarafta sonsuz özgürlüklerin garanti altında olduğu bir ülkenin vatandaşı diğer tarafta baskıcı bir rejimin hâkim olduğu bir ülke vatandaşının aynı olaya farklı açılardan yaklaşmasını görüyorsunuz bu kitapta. Bayan Ming’in hayal gücündeki zenginlik en az Fransız işadamını etkilediği kadar beni de etkiledi bir diğer yandan Çin’in ve Çin’e benzer şekilde yönetilen zamanın Sovyetler Birliğindeki dünyaca ünlü birçok yazarı hatırladıkça belki de yasakların en iyi tarafının insanların hayal gücünü zenginleştirmesi olduğunu düşündüm. Küçük Çocuk Parasite filmindeki aile beni gerçekten çok etkiledi. Filmi izlerken sanki kendi hayatımdan, içinde olduğum toplumdan kesitler izliyor gibiydim. Özellikle de filmdeki ailenin başına gelen olaylar bana mutlu olmanın hem ne kadar zor hem de ne kadar kolay bir şey olabileceğini hatırlattı. Ayrıca bana küçüklüğümden kalan mutlulukların ne kadar değerli olabileceğini ve maalesef bu mutluluk balonlarının zaman ilerledikçe nasıl bir anda patlayabileceğini hatırlattı. Hayatta sanki hep tam bir şeyler başarıyorum dediğim anda hayat bana büyükçe bir tokat atıyor. Ne zaman bir şey elde etsem bu elde ettiğim şeyin aslında büyük hedeflerim arasında bir hiç olduğunun farkına varıp daha büyük ve elde etmesi zor olan hedeflere doğru yöneldiğimi hissediyorum. Bana bu hissiyat acı veriyor çünkü sanki hiçbir zaman o büyük hedefe ulaşamayacakmışım gibi düşünüyorum. Mutlu olmayı ana hedef olarak aldığım bu hayatta. Her bir ulaşılmış hedefler daha fazla anlık mutluluktan başka bir şey vermiyor bana. Bu küçük mutluluklar bana hayattaki amacımı hatırlatmaktan çok hiçbir mutluluğun devamlı ve uzun süreli olamayacağını düşündürüyor. Sanki yapmış olduğum her şey, ileride başarmam gereken ve bana mutluluğu getirecek şeyin bir öncülü, bir önceki aşaması gibi. İlk önce bir şey elde ediyorsun sonra bu elde ettiğin şeyi başka bir şeyi elde etmek için feda ediyormuşsun gibi. Küçük mutlulukları daha büyük mutluluklar için takaslamaktan farkı yok bunun ve o büyük mutluluğu elde ettiğin zamanda da aslında çok da büyük bir mutluluk olmadığını, onun da diğer küçük mutluluklar gibi geçici olduğunu ve zamanla yerini daha büyük mutluluk hedeflerine bıraktığını anlıyorsun. Bu süreç bir daire şeklinde sürüp gidiyor. Hayat önüne hep daha büyük bir hedef çıkarıyor ve senden o hedefe de ulaşmanı bekliyor. Küçükken hatırlıyorum da yaşadığım en küçük olayda bile bir olumlu yön veya mutlu olunacak bir şeyler buluyordum. Hayat benim için mutluluk kaynağıydı. Sabahları uyandığımda annemi bile görmek beni fazlasıyla mutlu etmeye yetiyordu. Çizgi film izleyebilmiş olmak bile benim için çok büyük bir keyifti. Sevdiğim çizgi filmin başlamasını beklerken yaşadığım heyecan şu anda hayatımda olumlu bir gelişme yaşandığında yaşadığım heyecan ve mutluluktan kat kat daha fazlaydı. Hayatın sırf beni mutlu etmek için yaratılmış bir oyundan ibaret olduğunu düşünüyor ve hayatın suyunu sıkarcasına mutluluk arıyordum. O küçük çocuktan bu yana geçirdiğim bu değişimin en büyük sebebi belki de benimdir. Küçüklüğümden beri çok değiştim. Hayata olan bakış açım, düşüncelerim, duygularım, arzularım kısacası her şeyim değişti ama maalesef o küçük çocuğun mutluluğunu ve heyecanını içimde saklayamadım. Hiç kaybolmasını istemediğim o mutlu zamanların kıymetini yeterince bilemedim. O küçük, her şeyde olumlu bir yön bulan, hayatı sadece oyundan ibaret zanneden ve en önemlisi de mutlu olmayı başarabilen çocuğu anılarımda kaybettim. Hayata ne kadar olumlu bakmaya çalışırsam o kadar sıkılıyorum, o kadar bunalıyorum bu hayattan. Sanki her şey zaten olumlu olmak zorundaymış gibi hissediyorum. Benim neden zorlamam gereksin ki? Hayatın kendisi neden çocukken düşündüğüm kadar saf ve güzel değil? Çocukken hayalini kurduğum o gençlik yıllarını yaşamıyor muyum aslında? Hayat bana büyük bir yalan söyledi. Beni küçükken tatlı yalanlar ve sahte gelecek hayalleriyle kandırdı. Saf ve temiz çocukluk duygularımla oynadı. Şimdiyse ufak bir mutluluk yakalamak için bile aşırı fazla çaba sarf etmek zorundayım çünkü biliyorum ki ben çabalamadıkça hayat bana eskiden verdiği o mutluluğu artık vermeyecek. Erdem Atak Kaynakça Yönetmen Joon-ho,Bong. Yazarlar Joon-ho,Bong. Jin-won,Han. Parazit(Parasite).2019. https://www.imdb.com/title/tt6751668/ Gözlerini Kapatmak“Belli gerçeklikler dile getirilemezdi. Düşünülemezdi bile. Orada her şey, mutsuzluğu kendi atardamarları ve iç organları arasındaki akışa yedirecek ve yine bu mutsuzluğa taştan bir maske yapacak güçte çok özel bir mekanizma tarafından yönetiliyordu. Bu yüzden Maria Ines o kanlı sözcükleri kendine saklamaya devam etti. Ve mümkün olduğunca az acı vermeleri için uğraştı.” (s.115). Maria Ines ve ablası Clarice’e aileleri tarafından öğretilen, yerindeyse dayatılan şey doğru mu, gerçekten kelimeler, olaylar dile getirmediğimiz takdirde, içimizdeki karanlığa gömdüğümüzde daha mı az can yakmaya başlar? ‘Kelebeklerin Yazı’ okuması hiç kolay bir kitap değildi. Kitabın yazarı Lisboa, kelimelerini, cümlelerini epey bir süslemiş bu sebeple de kafam dağınıkken kitaba asla devam edemedim. Anlamak için tamamen kendini verip sadece ona odaklanman gerekiyordu. Hatta bir cümleyi birden fazla kez bile okudum. Buna rağmen, alışılmışın dışında olduğu için, her kitabı içimde güzel bir yere koyduğum gibi onu da koydum. Bahsedildiği gibi, kötü şeyleri dile getirmeden hatta düşünmekten kaçarak yaşamaya aslında benim de sıkıca tutunduğumu kitapta okuduktan sonra fark ettim. Başıma gelen her kötü olaydan arkama bakmadan kaçmışım, düşünmemek için kırk takla atmışım. Olaylara olan bu yaklaşımım, duygularını oldukça abartılı ve yoğun yaşayan bir insan olmamdan dolayı bana gerçekten zor anlar yaşatıyor. İlişki kurduğum insanlarla o kadar çok şey paylaşıyorum, kendimi o kadar çok ortaya döküyorum ki her nesnede, her şarkıda, her sözde, sahip olduğum her şeyde mutlaka bir anı bulunuyor. Tam anlamıyla bir mücadele yaşamama sebep oluyor bu da. Bir söz duyuyorum ve anında beynim sanki arama motoru gibi çekip çıkarıyor alakalı ne varsa. Ve ben tabii ki anında kendimi inanılmaz bir iradeyle başka bir şeye yönlendiriyorum. Bunu da bilinçli yaptığımı fark ettim. Olayın akışı aynen şu şekilde gerçekleşiyor; bir şey duyuyorum veya görüyorum, o şeyin beni üzecek bir şey olduğunu fark ettiğim ilk saniyede hiç vakit kaybetmeden ama tekrar belirtiyorum kesinlikle farkında olarak kendimi başka bir konuyu düşünmeye yönlendiriyorum ve ilginçtir ki başarılı da oluyorum. Tabii başarılı olamadığım zamanlar da olmaya başladı. Çünkü bu kitabı okudum ve yaptığım şey resmen gözüme kocaman gözükmeye başladı. Her yaptığımda bak yine yapıyorum diye düşünmeye başladım ve haliyle bu işimi biraz zorlaştırdı. Bir şeylerden kaçarak yaşamaya alışmışım. Bununla gurur duymuyorum ama kabullenip yoluna devam etmek gerçekten güçlü insanların yapabileceği bir iş. Ne yazık ki ben kendimi o kadar güçlü görmüyorum. Kişisine, konusuna göre değişiyor elbet. Ne kadar değer veriyorsam, içimde ne kadar yer kaplıyorsa o kadar çok kaçıyorum ondan. Yapabilsem çevremdeki insanlar dahil kendi aklımdan sileceğim bütün her şeyi. Sadece kendi aklımdan geçenler yetmezmiş gibi bir de başkalarından duymaya katlanamıyorum. Kibarca bundan bahsetmek, daha fazla bununla ilgili konuşmak istemediğini söylemek de bir süre sonra yormaya başlıyor insanı. Ne olur unutsanız her şeyi? Bakın, konuşmadığımız takdirde ben iyiyim. Aklıma sokmadığınız zaman bir şekilde kendimi zorla da olsa kurtarabiliyorum düşüncelerimin, duygularımın azizliğinden. Unutmak değil sadece düşünmemek mümkün kılıyor bunu. Çünkü insan nasıl unutur ki? Böyle bir imkan ne yazık ki verilmemiş bize. Bir ﬁlm izlemiştim, insanların istemedikleri anılarını, hayatlarından çıkarıp unutmak istedikleri insanları bir makine yardımıyla unutmalarını sağlıyorlardı. Bunu yazarken derin bir nefes almam gerekti. Ne büyük hayal! Düşüncelerim önümü o kadar kapatıyor ki bazen, göremiyorum. İleri bakmak için yanıp tutuşurken havada asılı kalmış gibi hissediyorum kendimi. Savruluyorum, biri kurtarsın istiyorum ama tabii ki kimse kurtarmıyor. Hatta daha da hızlı savrulmama neden oluyorlar. Bir kurtarıcı beklemekte hayal aslında, şu ﬁmlerde olan şeylerin olmayışı bir kez daha çarpıyor yüzümüze burada. Kim seni neyden nasıl kurtarsın ki? Gerçeklikleri dile getirmeden, düşünmekten kaçarak yaşamaya devam etmek zorundayım ta ki o ﬁlmdeki makine yapılana kadar. Kelebeklerin Yazı - Adriana Lisboa Selen Eşençay 21401075 TURK102 Nefes Almanın Ötesinde Hiç bitmesin diye dua ettiğimiz anlar ile bir türlü geçmek bilmeyenlerin toplamına hayat desek yanlış olmaz bence. Hayat isimli teknenin de süzülüp gittiği denize de, zaman diyebiliriz bence. İleri geri ayarlarında oynanması imkânsız bir kavramdır zaman. Yapabileceğimiz tek şey koltuğumuza kurulup geçmişte yaptıklarımızı düşünebilmektir sadece. Şimdi oturup düşünüyorum da ne kadar güzel anılar sığdırmışım yirmi senelik hayatıma. Bütün yaşadıklarıma dönüp baktığımda yüzümde gülümseme bırakacak bir sürü hatıra geliyor aklıma şimdi. Birçok şeye konu olmuştur habersiz geçip giden zaman. Dilimize dolanan şarkılarda, kendini ezberleten şiirlerde ve gözlerimizi bile kırpmadan izlediğimiz filmlerde… Geçip giden o güzelim yıllar… Farkında olmadan geçirdiğimiz saatler ve haftalar, bir bakmışız ki koca bir hayat oluvermiş. O koskoca hayatın içine sığdırdığımız iyi ki’ler ve keşke’ler… Sokağa çıkıp rastgele insanlara 1 hayatlarında pişman oldukları bir şeylerin olup olmadığını sorsam muhtemelen pişman olduğu şeylerin varlığını onaylayan cevaplar alırım. İnsani bir alışkanlık olsa gerek yaşadığı anın kıymetini bilememek. Kıymet bilmek ise bir meziyettir bana kalırsa. Hayatta pişmanlık yaşamanın bir yaşı yok bence. Yedisinden yetmişine, mikrofonu kime uzatacak olursam olayım hep bir keşke ile karşılaşacağımı düşünüyorum. Küçükken sürekli büyümenin hayalini kurup dururdum. Şimdilerde ise keşke o kadar hevesli olmasaymışım diyorum büyümek için. Keşke biraz daha fazla çocuk olarak kalabilseymişim… Gerçi bu durumdan akıllanmış gibi de durmuyorum aslında. Şimdi bile ara sıra ders çalışmaya mola verdiğimde emeklilik zamanlarımın hayalini kuruyorum. Yaz mevsiminde portakalın hayalini kurup, kışın çileğe hasret yaşayan canlılarız. Memnuniyetsizliği bir alışkanlık haline getirmiş olacağız ki, hiçbir şey mükemmelliğin kıyısından köşesinden geçmiyor. Elimizde avucumuzda olmayan şeyleri tutan ellere bakan o kıskanç gözlerimiz… Sahip olamadıklarımıza duyduğumuz bitmek tükenmek bilmeyen özlemimiz yüzünden de elimizdekilerin kıymetini bilemiyoruz. Her yeni gün içinde tahmin bile edemeyeceğimiz fırsat ve şansı barındırıyorken, bir türlü geçmişin derin kuyusundan çıkartamıyoruz kendimizi. Açık olan gözlerimizle görmeyi nedense beceremiyoruz. Bu işi becermeye en azından değiştiremeyeceğimiz gerçekleri kabul edip onları sevmekle başlayabiliriz. Mesela mevsim kış ise gidip bir kilo portakal almalıyız. Battaniyenin altına girip yağmurlu günde film izlemeliyiz ve o sırada dumanı tüten çayın soğumasına izin vermeliyiz. Yaz mevsimi de sabırla beklemeliyiz. Çileğini, kirazını da sevinçle karşılamalıyız. Hayata dair ciddi dersler alırız zaman zaman. Anne babamız alır bizi oturtur karşısına ve anlatmaya başlar. Bazen de şansımız yaver giderse anneanne ve babaannelerimizin hayatlarından kesintiler ile ödüllendiriliriz. Alışılmış hayat dersleri böyle olduğundan dolayı çok şaşırdım Douglas Spaulding ile tanıştığımda. Douglas’ın kim olduğunu sorduğunuzu duyar gibiyim. Ray Bradbury’nin kaleme almış olduğu Karahindiba Şarabı isimli romanın 2 kahramanı olan on iki yaşındaki bir çocuk. Bu çocuk öyle biri ki tüm alışılmış fikirlerin dışında. Okuyuculara verdiği öğütler ile adeta bir anneye hatta anneanneye dönüşüyor. Saklambaç oynarken ebelenme korkusu yaşaması sayesinde bu kadar iyi anlamış olamaz hayatı diye düşünüyorum. Daha fazla da sorgulamıyorum aslında okurken romanı. Sadece şaşkın şaşkın okuyorum. Hayatın her yeni gün insana aralamış olduğu fırsat kapılarından haberdar olan on iki yaşındaki bir çocuk… Kitabı bitirdikten sonra anladım ki, geçmişe dair beslediğim pişmanlıklarımın ve geleceğe dair duyduğum kaygıların birçoğu ile vedalaşmışım Douglas sayesinde. On iki yaşındaki ufacık çocuk ellerimden tutup bana hayatın nasıl işlediğini hatırlatmış. Yaşadığım anın daha çok kıymetini bilen biri olmuşum. Gülüşlerim daha bir değerlenmiş. Yaşamam gereken şekilde yaşamaya başlamışım hayatı. Habersiz akıp giden zamanı suçlamayı bırakıp şarabı yıllandırdığı için sevinmeye başlamışım. Sonuç olarak demek istediğim şudur ki, hayat keşke kelimesini defalarca tekrar etmek için çok kısa fakat mutlulukları sığdırmak için harika bir yolculuk. Kaynakça (2015). R. Bradbury içinde, Karahindiba Şarabı. İthaki. Karahindiba Şarabı Fotoğraf. (2015). Ekim 11, 2016 tarihinde : http://1kitapgurmesi.blogspot.com.tr/2015/07/ray-bradbury-karahindiba-sarab.html'de 3 Gökçe Filiz Çavuşoğlu Sen Hep Bende Kal Bazı şeylerin tadı damağımızda kalır. Bazı şeylerin tadı da hiç eskimeden dimağımızda… İnsan sevince filmin adı Senden Bana Kalan oluyor, benden geriye ne kaldı senden sonra diyemiyor bile. Güzel bir çocukluk aşkıyla dolu ve acıklı sonla biten bir hikâye. Mevzu aşk olunca akan sular kudurur. Bir filme, bir an’a gidip geliyorum. Gözlerimden dökülen inci taneleri içimdeki hazinenin habercisi. İnsanlığın eskitemediği bir hazine bu: Aşk. Birden bire hayatınız alt üst olur. Artık sabahları kendiliğinizden uyanırsınız, annenizin ortalığı birbirine katan geç kaldın nidasına maruz kalmadan. Dilinizin ucunda bir şarkı, yatağınızı bile toplarsınız. Herkese gülümsersiniz. İçinizi bu kadar ısıtabilen bir güneşiniz daha önce niye olmadı diye hayıflanmazsınız. An’ın tadını çıkardığınız nadir zamanlarıdır hayatınızın. Dudaklarınızı kalbinize gülümserken yakalarsınız. Ayrılığın günün birinde sizi derinden nasıl vuracağını hesaba katmadan açarsınız bağrınızı aşka. Nasıl görüldüğünüz falan hikâye, birbirinizi nasıl gördüğünüzdür mesele. Birinin göz bebeklerinde aksinizi seyrederken söyleyemediklerini yakalayabilmektir aşk. Aşk, içinizde bir yerlerdeyse bir ağacı da seversiniz gözlerinizle, bakışlarınız kucaklar, sarar kuru dallarını. Şefkatiniz dallarında tomurcuk olur çiçeklenir. Aşk kime ne yapar, ne yaptırır bilmem. Beni insan yapar, ümitli yapar, merhametli yapar… Elif’in parmak uçlarındaki morlukları kir zannedip tiksintiyle bakan Özgür, Elif’in hastalığı hakkındaki gerçeği öğrendikten sonra parmaklarına kına yakmıştı. Elif gibi parmaklarına kına yakışıyla ne çok sevindirdi beni. Güzel olan şey, başkaları yaşarken olsa bile aşkı görebilmek. İnanılmaz güzellikte bir aşkın âşıklarından biri olmak teferruat demek istesem de diyemiyorum, kedi-ciğer misali… Küçük kapsüllerin içerisine yerleştirilen yazılar sadece Elif’i mi büyüledi dersiniz, sevgi ilaçtır dercesine. Yapılacak ne çok şey varmış kısacık ömrümüzde, kocaman bir ömre bir seni seviyorum tümcesini sığdıramayanlara inat. Bir de şiirin en kısasını söyleyen şair vardır, Elif ve Özgür’ün durumlarını özetleyen. Çocukluk aşkları bir başka güzeldir. Öylesine saf, masum ve derindendir. Geçmişten gelip yüreğinizde küllenmeyen ateşi tutuşturması an meselesidir. Bir merhabasıyla ne çok şey gelir gözlerinizin önüne. Benimkisi de o hesap. Ben on iki yaşındayken İsviçre’de yaşıyorduk. Her çarşamba günü Türkiye’den gelen yaşıtlarımla Türkçe dersinde buluşuyorduk. Amaç Fransızca’nın iyi anlaşılabilmesi için anadilin doğru dürüst öğrenilmesiydi. Bense farklı bir kültürün, dilin olanca baskısı altında bunalmıştım. Saçma sapan gelen bir sürü uygulamalar vardı, yabancıları dışlayan. Kendinizi güçlü hissedersiniz bir çevreniz olursa. İşte bu anadil eğitim dersleri benim için mükemmel bir moral depolama fırsatıydı. Orada kültürünüzün sıcaklığı içinizi ısıtıyor. Çabucak kaynaşıyorsunuz. Sorunlarınızı gülerek paylaşıyorsunuz ve değersizleştiriyorsunuz canınızı sıkan ne varsa. İşte öyle bir sınıfta tanıdım Paco’yu. Okul çıkışlarında benimle durağa kadar yürür bazen otobüsle gara kadar eşlik ederdi. Bir Paconuz olunca hayat bir başka güzel oluyordu, çarşambaları Cenevre’de. Arkadaşlığımıza bir kulp takmayı hiç düşünmedik. Paco, parçalanmış bir ailenin çocuğuydu. Beş dil biliyordu ve beni mutlu etmesini de sayarsak altı dil. Yüreğimde beliren ve beni sımsıcak tutan duygunun gerçekte ne olduğunu bile anlamadan yollarımız ayrıldı. O Tunus’a döndü. O zamanlar iletişim kurmamız mümkün olmadı. Yıllar sonra buldu beni. Öyle ne kadar büyümüşsün diyemedik birbirimize. Gözlerimiz doldu, ağladık. Öyle on gün sonra gelirim de dememiştik birbirimize, beklememiştik bile birbirimizi ama koruyup kollayası geliyor insanın içinden bu eskimeyen duygunuzun kahramanını. Elif ve Özgür gibi sahiplenesi geliyor. Yollarımız değişen dünyalarımızda kesişemiyor olsa da bir yerlerde iyi olduğu bilmek paha biçilemez. Bir mevsim daha kalsam da hayatta, bir mevsim boyu daha sevebilsem diye dilek tutarcasına kar yağdığını görmek istiyorum diyen Elif’in üzerine kar yağar inceden ve moraran dudakları ümitlerini bir başka bahara bağlamışçasına kapanır. Kapanır gözleri. Susar ölüm bile. Üşür ölüm bile. Öylesine dondurur kanımı bu son sahne, ölümün de kanı donar. Ve bir şarkı çalınır kulaklarınıza bir yemin gibi “Hak rahmeti görmeyim ölünce sevemezsem seni…”. Kaynakça Oğuz, A. (Yöneten). (2015). Senden Bana Kalan [Sinema Filmi]. Baran Berk Gazioğlu GEÇMİŞİN KAHRAMANLARI Küçükken hepimizin bir hayali süper kahramanı olmuştur. Benim için bu kahramanlar çizgi filmlerdeki karakterlerdi. Kendimi onlar yerine koymaya çalışır, kendi ağzımdan ses efektleri yapar ve onlar gibi davranmaya çalışırdım. Şimdi düşününce yaptığım şeyler baya utanç verici gözüküyor olabilir ancak zamanında yapabileceğim en eğlenceli şeylerden biriydi. Daha bir birey olarak kişiliğim tam olarak oluşmadığından farklı karakterlerin kişiliklerini kopyalayıp onlar gibi davranmak inanılmaz eğlenceli geliyordu. Bunun sonucu olarak çizgi filmde karaktere bir şey olup olmadığına bağlı olarak benim ruh hâlim de değişiyordu. Eğer karaktere ya da karakterin bir yakınına bir şey olduysa sanki o olay benim başıma gelmiş gibi moralim bozuluyordu. Hatta Avatar çizgi filminde ana karakter yıldırımla vurulup düşürüldüğünde üzüntüden tüm gün kimse ile konuşmayıp odama kapandığımı hatırlıyorum. Karakterin kişiliğini benimsediğim için başkalarına zarar vermiştim. Hâlâ dün gibi hatırlıyorum, okuldayken kötü karakterlerden biri gibi davranıp bir arkadaşıma zarar vermişliğim olmuştu. Sonuç olarak ailemden inanılmaz bir şekilde azar yemiş ve yaptığım şeyin sonucunda vicdan azabından dolayı o akşam doğru düzgün uyuyamamıştım. Sunay Akın’ın yazdığı bu kitap onu okurken ruhumun derinliklerine gömülü olan bu duyguları teker teker ortaya çıkardı. Hayal Kahramanları’nın bana hatırlattığı tek şey yaşadığım duygular değildi. Yakın olduğum kişilerle geçirdiğim nostaljik denilebilecek kadar eski anılarımı da su üstüne çıkarttı. Anı deyince aklıma ilk gelen şey annemin benim bir çizgi film kanalını izlememi yasaklamasıydı. Ancak o kanal inanılmaz hoşuma gittiğinden dolayı gizli gizli izliyordum. Annem beni yakalayacak diye endişeliyordum fakat gizli gizli izlemek daha bir eğlenceli geliyordu. Sonuçta bir çocuk için yasakları çiğneyerek bir şey yapmak kadar eğlenceli bir olay yoktur. Aklıma gelen diğer bir anı ise ablamla beraber izlediğimiz çizgi filmler, beraber farklı karakterlerin rollerini üstlenip oynadığımız oyunlar... Bu anıları hatırladıkça yavaş yavaş hüzünlenmeye başladım çünkü ablam şu anda evlenip kendi yuvasını kurmuş durumda. Bundan dolayı görüşebildiğimiz zaman oldukça kısıtlı. Nadiren görebildiğim ablam hakkındaki anılarımı hatırlayınca her ne kadar sevinmem gerekiyor olsa da sevinemedim hatta tam tersine hüzünlendim çünkü bu tarz anıların sayısını daha fazla yapabilecek imkânım varken yapmamayı seçmiş ablam dışında başka şeylerle ilgilenmiştim. Bunun farkına varınca sanki kalbime bir hançer saplanmış gibi hissettim. Bu kitabın bana hatırlattığı son anı ise aileme aldırdığım oyuncaklardan biriydi. Yeni çıkan Örümcek Adam oyuncaklarından birini istiyordum. O zamanlar ailemin alabilecek durumu var mıydı yok muydu hiçbir fikrim yok. İlk başta kabul etmemişlerdi almayı. Ne kadar üzüldüğümü çok net bir şekilde hatırlıyorum. Fakat vazgeçmeyip kendim para biriktirmeye başladım. Hayatımda ilk defa para biriktiriyordum. Ancak çocuk harçlığı olduğundan dolayı doğru düzgün para birikmiyordu. Belli bir süre sonra biriktirdiğim bir avuç parayı anneme götürüp o oyuncağı almak için yeterli bir miktar mı yoksa değil mi diye sorduğumda annemin yüzündeki şaşkınlığı hâlâ çok net bir şekilde hatırlıyorum. Annem yeterli olmamasına rağmen yeterli deyip güldü ve sonraki gün oyuncakçıya gidip oyuncağı aldık. O gün hayatımın en mutlu günlerinden biriydi. Ayrıca hayatımda ilk defa bir şeyi başarmış gibi hissediyordum çünkü ilk defa kendim bir uğraşta bulunmuş ve bunun sonucunda bir isteğim gerçekleşmişti.Sonuç olarak Sunay Akın’ın yazdığı Hayal Kahramanları kitabı beni birçok yönden etkiledi. Beni çocukluğuma geri götürüp yaşadığım son derece değerli anılarımı bana geri hatırlattı ve çocukluk zamanın yaşadığım duyguları yaşattı. Hayal Kahramanları, diğer hiçbir kitabın yapamadığı bu iki şeyi yaparak benim okuduğum kitaplar arasında çok ayrı bir yere sahip olmayı başardı. Kaynakça: Sunay Akın, Hayal Kahramanları, İş Bankası Kültür Yayınları, 2015 http://www.dr.com.tr/Kitap/Hayal-Kahramanlari/Sunay-Akin/Edebiyat/Deneme-Yazin/urunno=0000000669332 HAYATİ MEVZULAR Filmini izlemeyen kesinlikle yoktur diye düşünüyorum çünkü geçtiğimiz yıllarda hem Dünya’nın en iyi filmi seçilmiş hem de film sıralamalarının başını çeken bir yapıt. Kitabevinde bu kitabı görene kadar filminin bir kitaptan uyarlama olduğunu bilmiyordum açıkçası. Film benim için başlıca bir başyapıt olduğu için bu kitabı hemen edindim ve anladım ki hiçbir kitap bir uyarlamaya sebep olmamalı dedim çünkü Baba(Godfather) bile olsa kitabı okuduktan sonra dedim ki “Film kitabın yanında sönük kalıyor.” Belki de hayatımda okuduğum en iyi kitap diyebilirim. Bunu pek çok açıdan söylüyorum çünkü karakterlerin işlenişi, olay örgüsü, geçmiş ve geleceği, mekânları iyi bir şekilde tanımlaması bu kitabın ne kadar özenle yazılmış olduğunu bana gösteriyor. Baştan sona tek nefeste okudum ve hiç sıkılmadım. Kitabı okurken ise Baba’dan pek çok şey öğrendiğimi fark ettim ve kitabın her sayfasında ona tekrar tekrar hayran oldum. O bana en başta güçlü olmayı ve aileden daha değerli hiçbir şey olmadığını öğrendim. Kitabın ana karakteri Don Carleone, bana pek çok şey öğretti. Çocukluğundan beri sıkıntılarla boğuşmuş ve büyümüş fakat buna rağmen her zaman ayakta kalmış ve güçlü olmuş bir insan. Ben ondan, hayatımız boyunca başımıza ne gelirse gelsin her zaman metanetli durmayı öğrendim. Ayrıca ailenin herkesten ve her şeyden üstün olduğunu, ailesiyle vakit geçirmeyenin hiçbir zaman tam olarak insan olamayacağını öğrendim. Bu konular hem benim için hem insanlar için hem de toplum için çok önemli konular çünkü ailesiyle vakit geçirmeyen insanlar hayatları boyunca hep yarım kalacaklardır ve toplumlarda ise eğitim ve görgü kuralları gibi hayati konular olmayacaktır. Eğitim ve görgü her zaman toplumun en küçük birimi olan ailede başlar ve orada öğrenilmeye başlanır. Aile kavramı önemli olup bizlerden bir karşılık beklemeksizin, annelerimiz, babalarımız ve kardeşlerimiz yanımızda olduklarını gösterir. En yakınımızda olduklarından dolayı onlara sınırsız bir şekilde güvenebileceğimizi gösterir. İşte Don Carleone’nin de yaptığı bu. Herkesi ve her şeyi ailesinden altta tutuyor ve bu onu ayakta tutan en temel konu. Ben bir nevi kitabı okurken zaman zaman Baba’ya çok özendim. O duruşu ile, hareketleri ile ve özellikle konuşmaları ile hem ailesine hem de düşmanlarına, otoritesinin ne kadar sağlam ve sarsılmaz olduğunu hissettirebiliyor. Benim özendiğim noktalarda tam da bu konu üzerinde. Hep onun gibi otoriter birisi olmayı istemişimdir. Kısmen de olsa bunu arkadaşlarım ve ailem üzerinde sağlayabiliyorum. Bir konu üzerinde akla uygun ve mantıklı fikirler vererek arkadaşlarımın ve ailemin üzerinde fikirlerimin uygun olduğunu hem kanıtlayabiliyor hem de bu fikirleri hayatlarında uygulatabiliyorum. Fevri davranmıyor, enine boyuna düşünerek onlara olgun fikirler verebiliyorum. Kimsenin bakmadığı bakış açılarından onlara yardım ediyorum. Aynı Baba gibi. Ondan yardımını isteyen cenaze levazımatçısı Amerigo Bonasera kızının hayatını karartan iki gencin ölmesini istediğini söylüyor. Fakat Don Carleone, aceleci davranmayarak, kızının hala hayatta olduğunu ve onlarının ölmesinin adil bir karar olmadığını söylüyor ve Amerigo Bonasera bu isteğinden vazgeçiyor. Bende tıpkı onun gibi kararlar verebiliyorum. Geçtiğimiz günlerde bir arkadaşım ona ihanet eden birisinden intikam almak istediğini, onun hayatını karartmak istediğini söyledi. Bir grup ödevinde verdiği sözü tutmadığını ve onu zor durumda bıraktığını söyledi. Ben ise ona ne yapacağını sordum ve o da bana şantaj yapacağını ve herkesin ortasında rezil edeceğini söyledi. Bunun doğru olmadığını söyledim. Bir insanın toplum içinde gururuyla oynanmasının onun kişiliğinde kalıcı hasarlar bırakacağını ve onun vicdan azabı çekeceğini söyledim. Sonra ki gün beni haklı bulduğunu ve bunu yapmayacağını söyledi. Yani demem o ki insanlar düşünmeden, hırsına kapılarak yanlış kararlar verebiliyor. Ben ise hem farklı açıdan hem de mantıklı olarak düşünebiliyorum ve onlara yardım edebiliyorum. Sonuç olarak; Baba romanı herkesin okuması gereken bir kitap. Kitapta ki bütün karakterler, hatta yan karakterler bile özenle ve detaylıca anlatılmış. Bu bile Mario Puzo’nun eşşiz yazarlığını gözler önüne seriyor. Yani, bu roman hiç kimsenin okumaya reddedemeyeceği bir roman. Mustafa PEKDEMİR KAYNAKÇA Puzo, Mario, (2015). Baba. E Yayınları. Sever 1 Ecem Sever 21302418 TURK 102- Sec. 21 BİR ‘MUTLULUK’ YOLCULUĞU Mutluluk, Zülfü Livaneli’nin toplumumuzun kabul ettiği bazı değerleri eleştirdiği dolu dolu bir kitap. Adı üstünde kitaptaki üç ana karakterin mutluluk yolculuğunu takip ediyor okuyucular kitap boyunca. Herkesin hayatındaki en önemli hedeftir mutlu olabilmek, bunun için çabalar durur insan. Bireylerin mutluluk yolculuklarında ne kadar zorlandığını, kendileriyle ve dış etkenlerle nasıl çatışmalara girdiğini ve değişim süreçlerini konu ediyor yazar kitapta. Ayrıca toplumsal değerlerimizin bireyler üzerindeki etkisine yer verilmiş. Yıllar boyu ülkemizde töre ve gelenek adı altında kadınların çektikleri acılar Meryem üzerinden anlatılmış. Bir kadın tecavüze uğradığı için nasıl suçlanır inanılır gibi değil. Hem haksızlığa uğramış hem de bir tek destekçisi yok. Kitapta okurken insanın inanası gelmiyor ama günlük hayatta bu gibi olaylarla çok sık karşılaşıyor insan maalesef. Özellikle kırsalda ekonomik özgürlüğü olmayan kadınların kocalarından, ağabeylerinden, amcalarından gördükleri baskılar çok bilinen bir durum. Üçüncü sayfa haberlerinden ve çevremizden gördüğümüz gibi ataerkil bir toplum olduğumuzu her fırsatta belli ediyoruz. Erkekler doğuştan fiziksel olarak daha güçlü olmalarını egolarını tatmin etmek için kullanıyorlar bence. Her fırsatta kadını ezmeye çalışıyorlar. Kitapta da erkek egemen toplumun getirdikleri yüzünden Meryem’in başta güçsüz ve çekingen bir karakteri vardır. O, kendi mutluluğuna erkek egemen mantığını aşıp daha güçlenerek, ayaklarını yere daha sağlam basarak ve özgürleşerek ulaşıyor. Sever 2 Aynı coğrafyadan olmalarına rağmen cinsel kimlik farkından dolayı Cemal’in durumu biraz daha farklı. O da mutlu değil ve bu da onun üzerindeki toplumsal baskılardan kaynaklanıyor. Toplum her ne kadar erkeklere birçok fırsat sunsa da toplumun bir erkekten de belli beklentileri var. Bu beklentiler genelde duygusallığın erkeklerde daha geri planda olmasına neden oluyor. Cemal’in de duygusal bir yoksunluğu var ve Meryem ile geçirdiği zaman, modern şehir hayatı, farklı görüşler onun değişimine vesile oluyor. Cemal, mutluluğu doğup büyüdüğü toplumun kalıplaşmış değerlerinden sıyrılıp daha açık görüşlü olmada ve duygularını daha yoğun yaşayıp bunu paylaşmada buluyor. İrfan Kurudal ise diğer iki karakterden çok farklı biri. Hedeflerini elde etmiş modern bir insanı temsil ediyor. Güzel bir eşe, iyi bir işe ve bol miktarda paraya sahip olmasına rağmen mutlu değildir. Çünkü aslında onun mutluluğu, elde etmek için yıllarını verdiği bu tip maddi değerlere bağlı değildir. İrfan şu sıralar çevremde çokça karşılaştığım bir karakter. Her ne kadar modern hayat ve medeniyet bir sürü mutluluk kaynağı içeriyor gibi görünse de insanların mutluluk düzeyi medeniyetin olmadığı zamanlara göre çok daha düştü ve psikolojik sorunlar gün geçtikçe artmakta. İnsanlar parayla daha güvende hissettiklerini düşünürler ama İrfan örneğinde de görüldüğü gibi asıl güven ve mutluluk başka yerdedir. İrfan’ın hayatı Meryem ile tanışmasıyla değişir. Aralarındaki cinsellikle alakası olmayan sevgi dolu ilişki İrfan’a çok iyi gelir, masumiyeti ve saflığı tekrar hatırlar. Livaneli’nin bu kitabını çok beğenerek okudum fakat çok fazla mesaja boğmaya çalışmış kitabı. Yahudi sorunundan kırsaldaki kızların eğitim sorununa kadar bir sürü mesaj var. Tabi ki ana konular değil bunlar ama okuyucunun esas konuya odaklanmasını önleyen bir durum bence. Kitapta toplumsal yaptırımların farklı cinsiyetler üzerine etkisinden bahsediliyor. Ayrıca, Sever 3 Meryem, Cemal ve İrfan karakterlerinin mutsuzlukları, birbirlerinin hayatlarına dokunuşları ve mutluluk yolculukları anlatılıyor. Bu mutluluk arayışları sonucu her biri kendilerini ve çevrelerini sorgulayarak kendi içlerinde büyük değişimler geçirdiler. Demem o ki, Livaneli kendi mutluluğumuza ulaşabilmemiz için kendi devrimimizi yaşayıp değişmemiz gerektiğini anlatıyor Mutluluk’ta. Sever 4 KAYNAKÇA Livaneli, Zülfü. Mutluluk. İstanbul: Remzi Kitabevi, 2006. KİME GÖRE SAPIK? Merhaba! Ben Bilkent Üniversitesi Endüstri Mühendisliği öğrencisi Ahmetcan Demirel. Türkçe 102 dersi kapsamında bir Mary Harron yapımı olan American Psycho(Amerikan Sapığı) filmini incelemeye çalışacağım. 1991 yılında Bret Ellis’in kaleme aldığı romanın 2000 yılında beyaz perdeye uyarlaması olan filmimizde Wall Street’te çalışan bir kahramanın yaşadıkları anlatılıyor. Christian Bale’in canlandırdığı ana kahramanımızın adı Patrick Bateman. Patrick babasından kalma şirkette çalışan(aslında sadece oralarda bulunan), çok zengin, oldukça bakımlı ve herkesin rüya olarak nitelendireceği bir hayata sahip. Tabii ki filmi sadece zengin bir züppenin güzel yaşamı diyerek anlatamayız. Aslında bununla alakası yok diyebiliriz. Tüm bu şatafat ve rahatlık içerisinde olan Bateman sürekli bir bunalım ve sıkıntı içerisinde. Tüketim bağımlısı olmuş bir düzen içinde olan ve o düzene uyan bir insan görüyoruz. Her sabah dakikalarca kişisel bakım ürünleri kullanan, vücuduna çok dikkat eden, en pahalı giysileri giyip, en pahalı yemekleri yiyen kahramanımız bunları mecburen yaptığını itiraf ediyor. Topluma uyum sağlamak için tüm bu çabalara katlandığını itiraf ediyor. Bu sözleri aracılığıyla günümüz dünyasının sahip olduğu en büyük hastalığı görüyoruz. Dışarıya iyi görünmeye çalışmak günümüzdeki birçok insanın en büyük gayesi olmuş durumda ve bu Bateman için de geçerli. Sürekli her şeyin en iyisini istemek, herkese iyi durumda olduğumuzu göstermek ve insanlardan sahip olduklarımız sayesinde saygı beklemek en kötü hastalığımız. Bir yandan kendini dışarıya iyi göstermeye çalışırken, öte yandan başkalarının da ne durumda olduğunu düşünerek kıskanmaya başlar Bateman. Çok basit bir kartvizit yarışı sahnesi görürüz filmde ama bence filmin en önemli sahnesi budur çünkü bu noktadan sonra delirmeye başlar kahramanımız. Basit bir ofis görüşmesinde kartvizitlerini göstermeye başlar herkes. Bateman’in kartviziti çok beğenilmişken başka bir iş arkadaşı “kabartmalı” kartvizitini masaya koyar ve herkesin ilgisi bu kartvizite yönelir. Bu andan itibaren Christian Bale’in yetenekleriyle de beraber kahramanımızın içi kıskançlık dolar ve sahip olduklarının hiçbir önemi kalmaz çünkü kartviziti beğenilmemiştir. Tıpkı hepimizin yaptığı nankörlükler gibi… Çok güzel bir hayatımız, evimiz, arabamız ya da her neye değer veriyorsak onlara sahibizdir ama sahip olmadığımız bir şey görünce onu en değerli yapar, ona sahip olanları kıskanırız. Hepimiz birer Patrick Bateman oluruz anında ve sadece yarışmaya başlarız başkalarıyla. Bu amansız yarışa başladıktan sonra kahramanımızın “tüketilişini” görüyoruz. Filmdeki en ironik durum da bu tükeniş olmalı. Doğumundan itibaren bir parçası olduğu, hatta belli bir noktadan sonra beslediği tüketim toplumu Bateman’i tüketmeye başlar. Önce az beğenilen bir kartvizit, sonra da rezervasyonu yapılamayan bir restoran derken egosunu tatmin etmek için insanları öldürür. İlk başta sadece kendi vücuduna bakım yaparak tatmin olan egosu, insanın doğası gereği, daha fazlasını ister. Dikkat çekici noktalardan biri ise insanları öldürürken bile aynada kendisini izlemeye vakit ayıran bir insanı izliyor oluşumuz. Kendini beğenmişlik ve kendini beğendirme durumu o kadar içselleştirilmiş ki, böyle delirme anlarında bile etkisini görüyoruz. Aslında her şeyi sadece uyum sağlamak için yapan bir insanın bu kadar kötü noktaya gitmesi çok doğal karşılanmayabilir ancak, günümüzde hepimizin şahit olduğu ya da tecrübe ettiği üzere, düzene uymaya çalıştıkça düzeni beslersiniz ve bir süre sonra düzenin bir parçası olursunuz. Her iyi işleyen makine gibi bu düzen de belli bir sürenin ardından eskimiş parçalarını çıkarır. İşte düzenin içine girmeye çalışırken birden eskimiş parça konumuna gelen insanların hikâyesini çok iyi görebiliyoruz. Önemli olanın kendi isteklerimiz, kendi amaçlarımız olduğunu; herkesin hayattaki yerinin farklı olduğunu ve herkesin kendi hayatını yaşaması gerektiğini anlamamız gerekiyor. Başkalarına özenerek giriştiğimiz birçok iş sadece özentiyle kalıyor ve kendimize zarar vermekten başka bir işe yaramıyor. Sanırım yapılması gereken özenmek değil, kendimizi bulmak. Kaynakça Amerikan Sapığı. Yön. Marry Harron. Oyuncular Christian Bale, Justin Theroux, Josh Lucas. Lions Gate Films, 2001. DVD. Hicran Erol ELMA GİBİ BAKMAK ''Yaşayışımız neden yeterli değil?Neden gerçekleşmemiş yaşamlarımızı başka görüntülerle, başka biçimlerle gerçekleştirmek istiyor, karanlık bir salonun aydınlatılmış sahnesinde yalnızca oyun olduğunu bildiğimiz bir şeye soluğumuz kesilircesine kapılıyoruz?''(2) diye başlar Ernst Fischer'in Sanatın Gerekliliği kitabı.Neredeyse insan var olduğundan beri var olan sanat, gerçekleşmemiş yaşamlarımızın gerçekleşemeyen kısmı olma görevini sürdürür yüzyıllardır.O eksik, boynu bükük kalan kısmı sanatla doldurmaya çalışırız.Aslında kendimizi iyileştirmek, güzelleştirmektir hedefimiz.Belki resim çizeriz, belki şiir yazarız, belki çok güzel enstrüman çalarız...Tiyatro da bu sanatların bize en iyi gelenlerinden biridir.Sanatın bilhassa tiyatronun gerekliliğine değinmek, bu gerekliliği sonuna kadar irdelemek isterim.Çoğumuzun sahip olduğu o tek düze hayatlarımıza gelmiş bir renk, bir soluktur kendisi.Ruhumuzu doyuran, bizi iyileştiren, hayata bakışımızı güzelleştiren bir sihirdir.Popüler kültürün, medya komplolarının, küreselleşmenin veya rantsal birtakım hırsların eskitemediği şeydir tiyatronun samimiyeti, içtenliği ve sıcaklığı. Sahne oynayanların da izleyenlerin de kendini görmek, kendine bir de başka gözle bakmak istediği yerdir aslında.Kendimizden bir şeyleri sahnede izlemek; yalnız olmadığımızı, bizimle empati yapabilecek birilerinin olduğunu bilmektir istediğimiz.Bu yüzden de kocaman bir tebessümle çıkarız oyundan.Hayran kalırız o enerjiye, o konsantrasyona, o anlık tepkilere.''Niye gelmiyormuşum bunca sene?'' deriz.İki saniyeliğine bile kendi hayatlarımızdan kopup aslında hiç var olmayan bir karakterin hiç var olmayan bir sorununa onunla birlikte üzüldüğümüz, güldüğümüz o an vardır ya işte tam olarak odur tiyatro.Birlikte üzülmek, birlikte gülmek isteme güdümüzden, yalnız kalmak istemeyişimizden belki de bunlar.Kim bilir... Televizyon dizilerinden ve sinemadan çok farklıdır tiyatro.Medyasal etki ve dayatmalardan uzaktır, masumdur.Kimi zaman öyle oyunlar izleriz, öyle karakterler görürüz ve öyle inanırız ki onlara ''Ya sen bizimle eve de gelsene'' deyip elinden tutup götürmek isteriz.O kadar bizden, samimi ve içtendir çünkü. Monotonlaşmış hayatlarımızda pek de sık karşılaşmadığımız o sıcaklığı sahnede izlemek ve hissetmek çok hoşumuza gider.İhtiyacımız olan o samimiyeti bize peşin peşin vermesinin sonucudur belki de bu hayranlığımız. Sanat sanat dedik...O zaman herkesin dilinde bir soruyla devam edelim: “Ne veriyor bize bu sanat?”.Sanat ''Evet, şimdi tiyatro izledin al bakalım sana koca bir elma'' demez.Bize o elmaya bakmayı, hayata o elma gibi bakmayı öğretir.Bizi hissiyatıyla etkilerken yarattığı ansal etkiyle kendini biricikleştirir.Tiyatro da hayatımızda süreğenlik gösteren fiziksel ve zihinsel durumlardan kurtarır bizi.Hayata bir başkasının bakış açısıyla baktırarak ruhsal olarak esneklik ve zenginlik kazandırır.Bir başkasının öyküsünü dinler, izler ve yine o bir başkasının öyküsü aracılığıyla kendi içimize döneriz.Ne kadar bir başkasının öyküsünü dinlersek, o kadar yakınlaşırız kendimize.Bakış açımız değişir, derinleşir en çok da değişir.Bu güzelliği izlerken farkında olmadan da olsa iyimser, umut dolu, engin düşüncelere dalar; kendimizi daha güçlü ve hayatta hissederiz. Bakış açımız derinleşir ve değişir dedik.Tiyatronun ve tabi ki sanatın öğretici ve geliştirici tarafı da vardır aynı zamanda.Neredeyse 6.yüzyıldan bu yana var olan, kültürel gelişime ve dönüşüme çok büyük bir katkısı olan bir sanattan bahsediyoruz.Tiyatro, kültür denilen olgudan beslenerek var olduğu gibi toplumsal değişmelere tepki göstermekle kalmaz; arka planında bizi çok büyük tarihsel gelişmelerle karşılaştırır, bilgilendirir.Bu ani değişimlere, dönüşümlere karşı sesimiz olur bizi yüreklendirir.İçimizden geçenleri bir salon dolusu insana haykırır.Bunu yaparken de bizi eğitir.Shakespeare, Gogol, Çehov, Lorca, Moliere gibi üstatların yarattığı o derinlikli karakterleri anlamak için bize iyi bir düşünsel yetkinlik aşılamaya çalışır. Ve tüm bunları vitrin algısından, popüler lüks yaşam özentiliğinden, maddi hırslardan uzak; insanı insana insanca en samimi ve reel haliyle anlatarak başarır.Evet, evimizde elimizin altında televizyon kumandamız hiçbir karşılık beklemeden bizi bekliyor olabilir.Laptopumuzu kucağımıza alınca iki tıkla istediğimiz filmi de izliyor olabiliriz.Ama gerçekten en son ne zaman izlediğiniz bir şeyden kendi hayatınızdan koparcasına keyif aldınız?Gerçekten izlediğiniz o ana inanıp gözünüzden bir damla yaş akıttınız ya da kendinizi unuturcasına kahkahalara boğuldunuz?Peki en son ne zaman tiyatroya gittiniz? Kaynak: Ernst Fischer.Sanatın Gerekliliği.İstanbul.Sözcükler Yayınevi.2012 GÖKSEN KARAKUŞ SİZİ BİRİYLE TANIŞTIRACAĞIM AMA BAŞLIKLARA TAKILMAYIN LÜTFEN Hayata hepimiz eşit bir şekilde ve aynı noktada başlıyoruz desem yalan olur. Hayata başladığınız noktadan çok farklı noktalara gelebilmek mümkün müdür? Mümkün diyebiliriz bence. Bu duruma verilebilecek milyonlarca başarısızlık ve başarı öyküsü vardır sanırım, belki sizin de aklınıza geliyordur şu an farklı farklı hayat öyküleri. Belki bir tanesi de sizin öykünüzdür. Başladığınız noktadan çok farklı yerlere ilerleyebilirsiniz, olur, olmaz değil yani. Mümkün bence. Ancak hayatınızda kaçınamayacağınız bazı bağlayıcı durumlar olabiliyor, bilinçaltı hep çalışıyor anlayacağınız, özünüze döndürecek binlerce kelime fısıldayabiliyor kulağınıza. Siz gidip Dostoyevski okursunuz ama cenazenizde babaanneniz konuşur. Bir yerlere ilerlersiniz, bulunduğunuz nokta değişir ama bazı şeyler hiç sizin yaşadıklarınızdan etkilenmez. Dostoyevski, babaanne, cenaze derken biraz fazla samimi bir muhabbete girmiş olabiliriz. Neler neler okudum, bu sayfalara gelmeden önce, ne mühendislik kitapları parçaladım ama bakın yine özüme dönüp babaanneli cümleler kuruyorum. Kadın bir şekilde garip hayat tecrübesi kokan cümleleriyle burada da aklıma girmeyi başarıyor. Newton yasalarından babaanneme ulaşan bir çemberde yaşıyorum. Yarın bir gün milyar dolarlar falan kazanacağım, başarı konuşmamda tam efsanevi duracak alıntılar yapacakken, babaannem kulağıma bir şeyler fısıldayacak diye korkuyorum. Babaannesi fısıldayan tek genç adam da ben değilim, teşekkürler. Hâkim Türkmen’in Beyinsiz Adam Yazıklar Olsun romanında karşınıza çıkabilecek bir adamdan farkım olduğunu da söyleyemeyeceğim. Keşke kendisi beyinsiz falan diyerek konuşmasaymış, o kadar çok babaannemden bahsettim ki, adama benzemiyorum desem yalan olur. Bir an beni tanıyor da, onun için mi böyle yazıyor diye de düşünmedim değil. Sanıyorum bazı sözcüklerden dolayı, biraz alınganlık yapıp konudan saptım. Hemen toparlayayım sizin için. Türkmen’in ilginç, yakışıklı, muhteşem, tıpkı benim gibi olan canım karakterinin de başına geldiği gibi, hayatta yönelimlerinizi nereye ilerletirseniz iletin, bir gün aklınıza babaannenizin söylediği sözcükler geliyor. Babaannemi yermek değil derdim, yanlış olmasın, delikanlı kadın vesselam. Gelmek istediğim nokta şudur ki, bir yerlerde, kültürünüze, memleketinize, çocukluğunuza, ailenize, çok önemli bulmadığınız bin türlü anınıza ait taşıdıklarınız var kafanızda. Kendi seçim ve yönelimleriniz ne kadar içinizde yer ediniyorsa da, bu süreçte diğer her şey, babaanneler de dâhil olmak üzere yerini korumaya devam etmeyi tercih ediyor. Tıpkı hayatında babaanneyle büyüdüğü dönemler olan ben ve Türkmen’in yakışıklı, biricik karakteri gibi. Türkmen, karakterine babaannesinden çok uzak bir hayat çizdirdi ama çocukluk anıları da, babaannesi de onu asla yalnız bırakmadı. Kendime ne kadar benzettiğimi keşke kitabın ismini söylemeden önce belirtmeseydim diye düşünmeden edemiyorum. Beyinsiz Adam Yazıklar Olsun diye bir şeyler anlatmayı deniyor herkeslere. Ancak beni biliyorsunuz, ben babaanne olaylarına takmış durumdayım. Ne diyordum, hayata her bir insanoğlu birbirinden çok farklı noktalardan başlıyor. Daha iyiye, daha kötüye götürme kısmı da, sizin kaderinizle ne kadar anlaşabildiğinize bağlı olarak gelişen bir durum diyebilirim. Kadercilikten söylemiyorum bunları, birtakım olayların önüne geçemediğimizi siz de biliyorsunuz işte. Hayatınızı oluşturan her şey, bilinçaltınız sadece sizin bireysel seçimlerinizden ibaret de değil. Hayatınıza verdiğiniz yönün, değişikliklerin dışında başlangıç noktanızın size kattıkları ve sizden çaldıkları var. Başladığınız noktanın bilinçaltınıza efsanevi ve geçiştirilemeyecek katkıları olabiliyor. Babaannem umarım okumuyordur yazdıklarımı, eğer okursa diyecekleri tahminen önümüzdeki yüzyıl boyunca aklımdan çıkmayacak. Türkmen’e de romanının başlığı yüzünden biraz alınmadım değil ama neyse yazarımızın da canı sağ olsun, en azından kendime benzeyen düz bir adamla tanışmış oldum. KAYNAKÇA Türkmen, Hakim. Beyinsiz Adam Yazıklar Olsun. İstanbul: Timaş Yayınları, 2014. Mustafa Selçuk Öztürk Karman Çorman Evren Yaşadığımız normal bir günde başımıza birçok olay gelir. Çoğumuz bu olayların birbiriyle bağlantılı olduğunu düşünürüz, aralarında en ufak alaka bulunmayan olaylarda bile çeşitli sebeplerden ötürü bir alaka ararız. Bu olaylara da tesadüf deriz. Acaba bu tesadüfler evrenin bize “Doğru yoldasın, devam et!” veya “Sakın sakın sakın!” demesinin bir yolu mu? Yoksa gerçekten de birbiri ile alakalı mı veyahut düşündüğümüz gibi önceki olayların bir sonucu olarak mı gerçekleşiyor? Yoksa bu olaylar sadece gerçekleşen, aralarında hiçbir bağlantı bulunmayan, sadece gerçekleşmesi gerektiği için gereken olaylar mı? Fantastik olayları fantastik olmayan varsayımlarla açıklamak. Acaba böyle bir şey mümkün mü yoksa bu bizim uydurduğumuz bir şey mi? “Kıyamete Bir Milyar Yıl” bundan yola çıkarak bize bir şeyler göstermeye çalışıyor. Bir grup bilim adamının başına türlü türlü olay geliyor, onlar da bu olayları farklı şekillerde açıklıyor. Kimisi fantastik diyor, kimisi doğa ananın işi diyor. Soğukkanlılığını koruyup düşünlerini söyleyen Veçerovski ise bana bu konuda ilham veriyor. Bu fikir işte şu: İnsanlar olarak acizliğimizi kendimize hissettirmemek için her zaman olayların arkasında daha büyük bir amaç ararız. “Olduysa bir sebebi vardır.” deriz. Ya yoksa? Ya şu ana kadar gerçekleşen tüm olaylar sadece ve sadece gerçekleşmişse, aslında onları tetikleyen veya onların sonucunda oluşan başka hiçbir olay yoksa? Ya yoldaki dilencinin kutusuna attığımız bozukluktan veya bir yardım kuruluşuna yaptığımız yüklü bir bağıştan medet ummamızın hiçbir anlamı yoksa, iyi bir şey yaparsak sonucunda iyi bir şeyle karşılaşacağımızı düşünmemiz tamamen saçmalıksa? Toplumumuzdaki en temel etik kurallar hep bu ilke üzerine kuruludur ancak bu onların doğru olduğunu göstermez. Maaşımıza aldığımız zammın yaptığımız yardımlarla veya iyiliklerle bir alakası yoktur. Bu olaylar sadece gerçekleşir, arkalarında daha büyük ve yüce bir anlam aramak, onları yaptığımız önceki eylemlere atfetmek anlamsızdır. Olaylar olaylar olaylar. Peki ya şu herkesin konuştuğu kelebek etkisi? Yaptığımız ufacık bir hareketin tetiklediği zincirleme reaksiyonlar sonucunda binlerce hatta milyonlarca insanı öldürecek bir deprem veya kasırga olması? Aklı başında hiçbir insan böyle bir şeyin varlığına inanmaz. Depremler sadece gerçekleşir. Bir insanın yapacağı bir etkinliğin böylesine büyük bir doğa olayının gerçekleşmesinde hiçbir etkisi yoktur. Olaylar olur çünkü evrenin düzgün bir şekilde işlemesi için olayların olması gerekir. Ben yaptığım sen yaptığın için değil, gerçekleşmesi gerektiği için gerçekleşir. Gerçekleşen bu olay kendinden sonraki olayları hiçbir şekilde etkilemez, aynı şekilde kendinden önceki hiçbir olaydan da etkilenmemiştir. Evren ve onun işleyişi. Hassas bir denge ve içinde bulunduğumuz zaman çizgisi. Yaşadığımız bu zaman çizgisi, bizden üstün bir güç veya evrenin kendisi tarafından belirlenmiştir. Dışardan yaptığımız müdahalelerle bunu değiştiremeyiz. Yaptığımız ve yapacağımız tüm tercihler önceden belirlenmiştir, varmış gibi gözüken alternatifler illüzyondan başka bir şey değildir. Fantastik olay diye bir şey yoktur, aklın sınırlarını zorlayan olaylar vardır. İmkânsız diye bir şey yoktur, henüz gerçekleşmemiş olaylar vardır. Geleceği asla bilemeyiz, gelecekte olacak olaylara da asla müdahale edemeyiz. Üniversitede harıl harıl ders çalışmak geleceğimizi daha iyi bir yer yapmaz, şimdiki çabalarımız kısa vadede yararlı gibi gözükse de uzun vadede hayatımıza yapacağı etkiyi asla bilemeyiz. Bizim ise tek yapabileceğimiz bize verilen bu hayatı yaşamaktır. Hayat bu demek ki, yapabildiğimiz tek şey bize verilen bir rolü oynamak. Bundan bazı şeyler çıkarabiliriz. Bu belki kendimizi suçladığımız büyük bir olayın yükünü hafifletmemizde bize yardımcı olur, belki de elde ettiğimiz hiçbir başarının bize ait olmadığını gösterip yaşama olan hevesimizi kursağımızda bırakır. Ancak iki durumda da kesin bir şey var: Ne olursa olsun yaşama devam etmeliyiz. Kaderimiz, seçeneklerimiz belli olsun olmasın, hayatımızdan memnun olalım olmayalım yaşamaya devam etmeliyiz. Çünkü nihayetinde yapabileceğimiz tek şey yaşamak. Elif Aydoğdu 21602864 ALIŞILAGELMİŞ DÜŞÜNCELERİN DÜZENSİZ BİR AÇIKLANAMAYIŞI Kadın ne demek? TDK’nin tanımına göre şu demek: Kadın; 1.Erişkin dişi insan, hatun, hatun kişi, zen (isim) 2. Analık veya ev yönetimi bakımından gereken erdemleri, becerileri olan 3. Hizmetçi bayan 4. Bayan Kadın bunlar mı demek acaba? Kadın ile analık yapmak eş değer mi veya her kadının becerisi olmak zorunda mı, ev yönetimi bakımından gereken erdemler de ne? Kadın deyince kimin aklına ‘hizmetçi bayan’ geldiği ya da ‘bayan’ kelimesinin yarattığı sorunlarla, cinsiyetçi olup olmadığıyla ilgili yazmaya kalkmak zaten hepten bir hata olur. Fakat -sanırım- hepimizin aynı paydada birleşebileceği bir nokta da şudur ki kadınlığın ‘gerektirdikleri’ ile erkekliğin gerektirdikleri karşılaştırılabilir zorluklarda değil. Kadın olmak her nedense erkek olmak gibi yalnızca biyolojik açıdan anlaşılan bir durum değil. Olur da biyolojik yönü tartışılacak olsa bile kadınlık sıfatının ne zaman kazanıldığı konuşuluyor hep. Ve bu sıfat bile bazı kişiler için –onların düşüncelerine göre- erkekler sayesinde kazanılıyor. Kadınlık doğurganlık özelliğini kazanmak bile değil ‘saflığını’ kaybetmek olarak görülüyor. Kadınlık tanımının bir erkek tarafında yapıldığını ilk duyduğum anda dumura uğramış olan ben, bu konuda on sekiz senelik hayatımın kaç senesini insanlara laf anlatmaya çalışarak geçirdim bilemiyorum. Hümanist olduklarını savunup feminizme karşı çıkanlar mı dersiniz, ataerkilliğin bir kültür olduğunu savunanlar mı istersiniz? Siz sayın ben göstereyim. İşte bu yüzden elime herhangi bir kitap aldığımda ve başkarakter bir kadın olduğunda kendimi o kurgusal çevrenin eleştirisini yapmaktan alamıyorum. Denemeler arasında bu denemeyi seçeceğimi de adım gibi biliyordum zaten. Ancak istediğim zevki alamamış olmak konusunda biraz üzgünüm. Gaye Boralıoğlu, Mübarek Kadınlar adlı eserinde her biri farklı olmak üzere ama hayatı acılarla dolu veya iç dünyasını dışarı bir türlü yansıtamamış kadınlarla ilgili öykü tadında kısa bölümler yazmış. Bir nevi ‘Umutsuz Ev Kadınları’ yani sizin anlayacağınız. Kimileri çok habersiz durumlarından yalnızca boşlukta hissediyor gibiler. Kocasının değerini anlaması için kavga etmek isteyen, sevildiğini hissetmeyen ama bu konuyu merak etmekten kendini alamayan, Mükerrem Bey’in eşi olarak kendini tanıtan ilk kahramanımızla başlıyoruz aşka aç kadınlara. Sonrasında Semiha’ya aşık mutsuz ama en azından umutlu bir lezbiyenle devam ediyoruz. Bir de hayatından bezmiş kadınlar bölümümüz var buna da pilavcının karısı ile başlayıp bir alışveriş merkezinin olduğunu varsaydığım bir tuvalette hademelik yapan Saime ile devam ediyoruz. En azından bu sefer kahramanımızın ismini biliyor olmak biraz rahatlatıyor içimi ancak yine de yetmiyor. Kimisi tek bir kurşunla canına tak eden kocasını vuruyor kimisi yine kendisini bezdiren kocasından intikam almak için pilava tükürüyor. Sonuç ikisi de katil. Bireyin karartıcı iç dünyasını ele alan bu hikâyelerin tek ortak noktası karakterleri her ne kadar ‘umutsuz ev kadınları’ olarak nitelendirmiş olsam da ünlü dizideki gibi aslında hepsinin içten içe ümitli olması. Bana biraz beklenebilir ve iki boyutlu geldi hikayeler yani. Peki, denemenin bu gidişatı beni şaşırttı mı? Maalesef, hayır. Hatta yazarın üslubunu bile –tamamen bir önyargı- tahmin etmiştim. Zaten kitabın ismi fazlasıyla ipucu veriyor ve günümüzde kadın yazarların genel olarak eğildiği sorun da belli. Bu konuda asla şikayetçi değilim. Bıktırana kadar, delirtene kadar yazmalılar bence. Sürekli bu sorunlardan bahsetmeli, hatta deyim yerindeyse –ki bence çok da güzel oturuyor- ‘’dırdır ‘’ etmeliler. Ancak ben artık bu konuda zor tatmin oluyorum. Güzel olduğunu düşündüğüm detaylar vardı aslında. Şarkıların kullanılmış olması gibi. Ruj süren kadının söylediği şarkının gerçekte duyulduğu gibi yazıya aktarılmış olması mesela. Ancak dediğim gibi genel anlamda bana hitap etmedi. Yazarın kötü yazdığını söyleme veya bu denemeyle ilgili herhangi edebi bir eleştiri yapma haddini kendimde görmüyorum ancak kendi adıma bu konuya biraz doyduğumu düşünüyorum. Artık hakkında daha az yazı yazılan güçlü kadınlar hakkında okumak istiyorum. Güçlü kadın demek ne kadar doğru bunu da bilmiyorum. Bir anda belli tip bir kadın dışında bütün hemcinslerimi güçsüz kategorisine indirmek değil amacım. Benim güçlü kadın tanımım iyi bir şirkette yönetici olmayı başarmış bir kadın değil. Hatta evde kalıp çocuklarına bakmayı seçmiş bir kadını da pekala güçlü kadın kategorisine koyar hatta baş sıralara bile yazabilirim çünkü bu da bambaşka bir fedakarlıktır. Peki, güçlü kadın olmayı fedakarlıkla mı özdeşleştiriyorum. Buna da cevabım hayır. Gördüğünüz gibi ben bile uzun zamandır bu konuda düşünen, bir kadın olarak Türkiye şartlarına maruz kalmış bir birey olarak kimi, nasıl, hangi kategoriye koyacağımı bilemiyorum. O zaman bir cevap bekliyorum sizden. Ben, bu denemede gayet de sözü edilebilecek bir kadın olan ben bile henüz kime nasıl bir tanım yapacağımı bilemezken nasıl olur da herkes benim belli bir kalıba uymamı bekler veya beni bu kalıplara mahkum eder veya bu kalıplara uymadığım için yargılayabilir? Ad-Soyadı: Kübra Nur Akkoç Numara: 21302138 Ders - Şube: Türkçe 101 - 19 Öğretmen: Başak Berna Cordan Tarih: 17.11.2014 "ben sana mecburum, sen yoksun." Kavuşulamayandı. Erişilemeyen hedefti, sonu mutlu bitmeyen filmdi. Birçok şair yarattı. İlhamdı, ahenkti. Gözyaşı, çaresizlik ve hayal kırıklığı dolu yüzlerce dize; kimi zaman O'nun tek bir gülüşüne, kimi zamansa tek bir bakışına yazıldı. Önce şairlerin sonra da bizlerin içine işledi; en gizli, bastırmaya çalıştığımız "zayıf" taraflarımızı ortaya çıkardı, aşkın sayısız tanımı olduğunu gösterdi. O; imkânsız sevgiliydi. Akkoç, 2 "çok toplumcu bir çizgiden şiire girdiğim halde, neden iyi bir aşk şiirleri ozanı sayıldığımı anlamak benim için hayli güç olmuştur"(İlhan 149). Âttila İlhan'ın ben sana mecburum adlı şiir kitabında gördüğümüz temel temalardan biri: imkânsız aşk. Usta şair, her yürekten farklı bir acıyı şiirlerinde toplamış. Hiç "mutlu" şiiri yok şairin. Kim bilir, diye düşünüyor insan, belki de gerçekten hiç mutlu olmamış. İçimizi karartmıyor şiirleri, aksine rahatlatıyor. Benim yaşadığımı yaşayan bir başkası da varmış dedirtiyor, yalnızlığımızı gideriyor. Bunun yanı sıra, İlhan'ın işlediği tek tema, aşk ya da imkânsız aşk değil. Toplumcu ve siyasi yanı da çok güçlü şairin. Şiirleri biraz dönemin siyasi havası kokuyor. Şair, yaşam mücadelesi ve geçim derdinin aşkın çok daha önüne geçtiği zamanları da anlatıyor. Ancak, benim için Âttila İlhan, her zaman O; "üçüncü şahıs" olarak hatırlayacağımız adam: Gerçek aşkın şairi. "birkaç kuşağın gençleri bu şiirlerde büyük şehirlerin dağdağalı yaşantısı arasında yaşadıkları, yaşamaya özendikleri sevdaları bulmuşlardır"(149). Özlenen, imrenilen ve kavuşulamayan bir sevgili. Dönemin getirdiği iletişim ve ulaşım sıkıntıları aşkları daha zor, zor olduğu kadar da değerli hale getirmiş. Günümüzde "aşk" olarak adlandırdığımız şeylere bakıyor, sonra da Attila İlhan'ın şiirlerini okuyoruz. Tepkimiz hep aynı: "Adam, ne sevmiş be!" Peki, biz neden böyle sevemiyoruz? Düşünüyoruz, yaşadığımız aşkları şimdi bir kitap haline getirsek, 30 yıl sonra okuyan bir insan bizim hissettiğimiz duyguları anlayabilir ve hissedebilir mi? Muhtemelen hissedemez. Ama biz hissedebiliyoruz.. Çünkü bu şiirleri okumak geçmişten günümüze uzanan aşkların nasıl evrim geçirerek yapaylaştığını gösteriyor. Fedakârlıkların yerini hırsın, çok sevmenin yerini çok ilgi beklemenin aldığını görüyoruz. Arıyoruz, belki de hiç bilmediğimiz duyguları, özlüyoruz. Akkoç, 3 "maddi nedenlerden, ya hayat koşullarından, ya sınıfsal farklılıklardan aşklar çokluk imkansız değil midir?"(150) Aşk ne zaman imkânsızlaşır? Yoksa zaten "aşk" dediğimiz şey, aslında hep imkânsız olan mıdır? Aşk teması üzerine yazılan yüzlerce roman, şiir ve şarkı olduğunu düşünelim. Bunlardan kaç tanesi mutlu aşkları anlatır? Sayısı oldukça az. Çünkü insanlar mutlu oldukları zamanlarda değil, mutsuzken ve acı çekerken içlerini döküp rahatlamak ister. Belki de sormamız gereken soru şu; mutlu aşk diye bir şey var mıdır? Mutluyken, yaşadıklarımızın üstüne hiç düşünmediğimiz zamanlar olur. Aklımıza gelebilecek en ufak bir olumsuz düşüncenin mutluluğumuzu bozma ihtimali, düşünmekten alıkoyar bizi. Düşünmediğimiz zamanlarda ne yaşadığımızı da sorgulayamayız. Kendimizi bazı kalıpların içine sıkıştırır ve doğru olanın bu olduğuna inanırız. Ancak sahip olduğumuz şeyleri kaybetmeye başlayınca; yaşamımızı da sorgulamaya başlarız. Aşkın varlığının ne demek olduğunu, yaşamımıza ve kişiliğimize neler kattığını ancak onu kaybettiğimizde anlarız. Aşkın yokluğu, bizi hayata karşı yüzeysel değil derin düşünmeye yönlendirir. Kaybettiğimiz zamanı, kaçırdığımız hayatları görürüz. Bir kere kaybettik mi de, bir daha kavuşamama korkusu da asla gitmez içimizden. Belki de içten içe kavuşmak istemeyiz. Yaşadığımız bu acının gerçek, mutluluğun da yapay olduğunu düşünürüz. İşte bu yüzden, imkânsız olan güzeldir. "ben sana mecburum bilemezsin adını mıh gibi aklımda tutuyorum büyüdükçe büyüyor gözlerin ben sana mecburum bilemezsin içimi seninle ısıtıyorum" (91) Akkoç, 4 "ne yapsam ne tutsam nereye gitsem ben sana mecburum sen yoksun" (92) Kolay değil, bir şair için böyle bir mecburiyeti itiraf etmek. Günlük hayatındaki her şeyin aslında başka bir kişiye bağlı olarak gerçekleştiğini kabullenmek. Kaçımız, Attila İlhan kadar cesaretli; yaşadığı aşkları ya da imkânsız aşkları ve getirdikleri hayal kırıklıklarını ya da çaresizlikleri bu kadar açık bir dille ifade edebilmeye? Ne yazık ki, "cesaretliyim" diyebilenlerin sayısı çok az. İşte belki de, usta şair bu yüzden kendini feda ediyor. Kimi zaman toplumun kendini ifade ederken yaşadığı eksiklikleri, kimi zaman ise âşık olmak utanılacak bir şeymiş gibi; hislerimizi aktarırken yaşadığımız çekingenliği gizliyor. Söylemekten en çok utandığımız ve çekindiğimiz cümleleri, açık bir gerçeklikle ortaya koyuyor. Hepimizin hayatının farklı bir dönemini anlatıyor aslında; farklı insanların, eşsiz duygularını; bazen tek bir temada, bazen ise tek bir şiirde işliyor. Hepimiz, O'nun şiirlerinde hayatımızın farklı bir evresinde yaşadığımız duyguları buluyoruz, "Aa..." diyoruz, "Şair resmen beni anlatmış." Peki sizce, sizi hiç tanımayan bir insanın; hissettiğiniz en özel ve yoğun duyguları bilip yalın bir gerçeklikle bunları dile getirebiliyor olmasının arkasındaki başarının sırrı ne? Yaşanmışlık. "kitaba adını veren bu şiiri, yanılmıyorsam şiddetli, hayli tutkusal bir aşk ilişkisinden sonra, kestane kızılı bir istanbul sonbaharı boyunca yazmıştım"(151). Akkoç, 5 "ne vakit bir yaşamak düşünsem bu kurtlar sofrasında belki zor ayıpsız fakat ellerimizi kirletmeden ne vakit bir yaşamak düşünsem sus deyip adınla başlıyorum içim sıra kımıldıyor gizli denizlerin hayır başka türlü olmayacak ben sana mecburum bilemezsin" (92) KAYNAKÇA: İlhan, Attila. ben sana mecburum. İstanbul: Türkiye İş Bankası Kültür Yayınları, 2013. Yapay MucizelerimizHer attığımız adımda, her aldığımız nefeste çevremizde onca farklı olaylar gelişirken öyle alışılmışlığa kaptırmışız ki kendimizi, yaşadığımız hayatın bize sunduğu güzellikleri görmezden geliyoruz. Bu çelişki hemen her insanın aklına çalınır arada bir. Yolda aceleyle yürürken gördüğümüz bir bebek, okulda karşılaştığımız güleryüzlü bir çalışan, yavrularını peşine takıp yemek peşinde koşturan bir anne kedi yüzümüze ılık bir tebessüm konduruverir. Telaşla oradan oraya koştururken farkına varmadığımız güzelliklerden yeterince nasiplenemediğimizi düşünür, düzenimizi gözden geçiririz. Spora başlamaya karar veririz hemen ardından, pazartesi de sıkı bir diyete başlayacağızdır. Düzenli ders çalışacak, bize sunulan fırsatları değerlendirip kendimize bir şeyler katabileceğimiz her teklife balıklama atlayacağızdır. Bu kararlar yavaş yavaş birkaç hafta sonra silinip gider elbette. Önce kantinde arkadaşlarla otururken masada duran bisküviye çarpar gözümüz, diyet o an unutulur. Spor da kendimizi sıkı bir disiplinde adamamızı gerektirdiğinden derslerden vakit ayıramayız zaten. Bu yoğun tempoda dersler de zorlar bizi, birkaç gün sonra istikrarlı tekrar yapma kararları unutulur. İçine kısıldığımız bu kısır döngü böylece birkaç haftalık aralıklarla tekrarlanır. Elimizde hiçbiri gerçekleştirilememiş, daha doğrusu gerçekleştirilmemiş hedefler birikirken kaybolan inançlarla dolan avuçlarımızdan kendimize olan inancımız sızar, git gide yitikliğe yol alır. Bunlar olurken de bir türlü kendimizi sorgulamak gelmez aklımıza. Normalden ne kadar uzak olduğumuzu, bize tuhaf ve mucizevi gelen olayların aslında normal olduğunu, asıl tuhaf olanın sebebinin aynada gördüğümüz simalar olduğunu düşünmeyiz.Esas olan içe dönmek, içimizle dış dünyamızı beraber yürütmekken her içe dönme çabamızda kendi karşımıza çıkardığımız engellerimize çarpa çarpa içimizi soğuturuz. Ardından sokakta karşımıza çıkacak bir güzelliğin içimize salacağı kıvılcımı bekleriz tekrar ısınmak için. Halbuki birinin bize gülümsemesi olağandır. Her sabah yorgun, bezmiş suratlar görmeye öyle alışmışızdır ki bir tebessüm görmek mucize gibi gelir. Yapmacık mucizelerden ilham alıp sıradanlaşmış hayatlarımıza şekil vermeye kalkışırız ve sonucu hüsran olur yine yapmacık bahaneler yüzünden. Dolu dolu sohbet etmek varken burunlarımızı telefonlara yapıştırdığımız, içimizdeki boşluğu yapay yiyeceklerle doldurmaya kalkıştığımız, bir sistemde yer edinmekten başka dert edinmediğimiz sürece büyük ihtimalle bu, böyle olmaya devam edecek.İçinde bulunduğumuz bu garip çağ bizi öylesine makineleştirmiş ki insana dair gördüğümüz herhangi bir parıltı bizi hayretlere sürükler olmuş. Teknoloji çağında edebiyatın birkaç sözümona özlü söz yazan 18 yaşından küçük çocukların kitap çıkarmasına olanak verecek kadar sosyal medyaya düştüğü, duygularımızı ‘emoji’lerle ifade ettiğimiz, arkadaşlarımızla muhabbet edebilmemiz için her gün internette meşhur olmuş bir komik videoya ihtiyaç duyduğumuz aşamada başka türlüsü de şaşırtıcı olurdu zaten. Alper Beşe de Birtakım Tuhaflıklar kitabında bu durumu ele almış. Yaşadığımız bu devirde insan kalabilenlerin tuhaf karşılandığı; zalimliğin, kurnazlığın normal kabul edildiği bir karmaşaya sürükleniyoruz. Birkaç haftalık kısır döngülerim arasında çırpınırken kitabın adında bahsedilen tuhaflıkların aslında normal olan şeyler olduğunu fark ettiğimde tuhaf kavramını sorguladım. Eskiden tuhaf diye tanımlanan kaba davranışlarken artık nazik insanlara tuhaf gözüyle bakılır olmuştu. Güleryüzlü bir sınıf arkadaşından gelen samimi bir iltifatın altında başka anlamlar çıkarır hale gelmemizin başka anlamı olamaz. Tuhaf olan kötülükken iyiliğe tuhaf gözüyle bakar olmuşuz. Doğanın güzelliğine dönüp baktığımızda yenilenmiş gibi hissetmemiz bize suçluluk hissettirmeliyken asıl normal olanafarklıymış gibi yaklaşmayı hiç yadırgamıyoruz. O kadar geliştik, öyle güzel ayak uydurduk ki teknoloji çağına artık insan kısımlarımızı garipser, tuhaf bulur olduk.Artık geriye dönüp bakmamızın, normalin ve tuhafın ne olduğunu iyiden iyiye düşünmeninvakti gelmedi mi? Daha ne kadar normali tuhaflaştırmaya devam edeceğiz? Ne zaman bir iyiliğin altında art niyet aramayıp içtenlikle minnettar olmayı öğreneceğiz?Elmas Ertunç21402075TURK 102-010Erdem ADAÇAL 21400938 Ali Turan Görgü 02/11/15 “Bir değer taşıyan her şeyin, poşetlerine koyabilecekleri şeyler olduğunu sanıyorlar. Burası bir veba bölgesi Bay Pearson. Tüketicilik denen bir veba bu.” -Fairfax, Öteki Dünya Romanlarında yozlaşmış kültürümüzü ele alan Ballard, insanoğlunun yeri geldiğinde ne denli vahşileşebileceğini, ne kadar dizginlenemez olabileceğini kanıtlıyor Öteki Dünya’da... Oysa ki günümüz insanının kendi üzüntüsünde de başkasına verdiği üzüntüde de sabit kaldığı bir huyu var: Tepkisizlik. Farkına varmadan yapılan şuursuzca tüketim, ezbere mottolar, yalan söylemeyi hobi edinen politikacılar, siyasi bildiri haline gelmiş reklam yazıları ve tapılası, mabet olmaya yüz tutmuş alışveriş merkezleri... Bütün bunlara karşı hep tepkisiz kaldı insan. Ballard’sa tüm bunları dünyaya gösteren yazarların başında geldi. Bilindik romanlara göre ana karakterin bu kitaptaki rolü çok daha büyük. Hayatına yeni bir sayfa açtığı küçük kasabada yaşamın merkezinin alışveriş merkezi olduğunu fark edecek, fakat bu yaşam merkezinin neleri beraberinde getirdiğini giderek kavrayacak, hatta alışveriş merkezini canlandırma uğruna cinayet bile işlenebileceğine şahit olacak bir kahramana sahip bu roman. O da Richard. Ama az önceki cümlemin karmaşıklığını arttıracak nitelikte iki ayrıntı daha var. Kahramanımız Richard’ın işi reklamcılık, yani demek istediğim şu ki; pazarlama sanatının ve satımın stratejik bir önemi olduğunu bilmesi gerekiyor, özellikle de söz konusu şey bir alışveriş merkezi ise... Bir diğer ayrıntı da kahramanımızın buraya gelme sebebi. Richard’ın babası o meşhur alışveriş merkezinin ortasında faili meçhul cinayete kurban gidiyor ve bu olayı çözmek uğruna Richard kasabaya yerleşiyor. Bu kurgu ile yazarın kitaba duygusal bir hava katması da okurken çok hoşuma gitti, beni daha da okumaya itti. Başka bir deyişle, satır aralarına gömülü bir şekilde aile kavramını okutuyor bize, Ballard. Öteki Dünya ismi bu romana çok uygun olmuş bence. Çünkü, romanseverler, daha doğrusu daha önce Ballard’ı okumuş olanlar bilirler; Ballard, modern dünyayı ve dünyanın yakın gelecekte karşılacağı sorunları okura yansıtmadaki başarısıyla tanınır. Öteki Dünya, bize günümüzü kendi hikayesinde, bana göre biraz kötümser bir yolla canlandıran bir eser, fakat kıyameti giderek yaklaşan, sona gelen bir dünyayı da ancak böyle anlatmak gerekirdi diye de TURK101/19 $1düşünüyorum. 20. yüzyılda gerçekleşmiş, yaşanmış acıları gören, hatta bizzat yaşayan bir yazar olduğundan, Ballard diğer Yeni Dalga edebiyatçılarına göre farklı bir literatürle karşımıza geliyor. Kafanızda negatiﬂik üstüne kurgulanmış ütopya canlanmış olabilir, fakat bilimkurgu literatüründeki bilindik karamsarlıklardan birine benzetmeyin bu kitabı. Pesimist yeraltı edebiyatının keyifsizliğini, Stephen King konseptinde yoğun yaşanılan esrarengiz duyguyu, bilimkurgu okurlarının fazlaca kabulleneceği bir tarzda aydınlığa kavuşan bir cinayetin hikayesini bekleyin. Öte yandan, bana göre yazarın öğretici bir üsluba sahip olduğunu, zaman zaman eleştirisini tekrarlama sıklığının okuyana rahatsızlık verdiğini söyleyebilirim. Zaten okuyunca yazara hak verecek, onun siteminin dozunu onaylayacaksınız. Bence, günümüz kültürüyle, tüketen toplumla, insanoğlunun baş problemi faşizmle, herkesin dilindeki kapitalizm ile sıkıntıları anlatıp bunun hakkında kötümser ifadeler kullanmak çok basittir, ancak Ballard bu bağlamda çok kuvvetli, okuyucuyu kilitleyen bir eserin altına imzasını attığını söyleyebilirim. Bu kitabı bitirdiğinizde bir alışveriş merkezine gitmek sizi korkutabilir, ama bana göre bir an önce yapmanız gereken; bir alışveriş merkezine girip, poşetlerden elleri gözükmeyen insanları, oluk oluk akan yürüyen merdivenleri görüp Öteki Dünya’yı keşfetmek... “ Soruyorlar “Kaç para?” diye. “Bedava” diyorum. Afallıyorlar, sanki bir şeylerini çalmaya kalkmışım gibi tepki veriyorlar. İşte sana kapitalizm. Hiçbir şey parasız olamaz. ” ,Öteki Dünya TURK101/19 $2HERŞEY BİTER (Mİ?) Her şey biter. Evet, herkes gider. Zaten her şeyin bir başı ve bir sonu olduğu için güzel değil mi bu hayat? Hayat bile elbet bir gün bitecek. Günün birinde, sonsuza kadar yaşama fırsatı sunulursa bana, hiç tereddütsüz reddederdim çünkü her şeyin bir sonu olduğunu bildiğim için dolu dolu yaşıyorum, hakkını vere vere. Mesela okulum bitince hangi mesleği yapacağımı, kendime neler katabileceğimi şimdiden düşünüyorum. Eğitimimi bitirdiğim o günden sonra kendi ayaklarımın üzerinde durmalıyım. Ancak okul hiç bitmeyecek olsa böyle bir kaygıya hiç düşmezdim. Yani bir şeylerin sonu olduğunu bilmek ve bunun için kaygılanmak bizi geliştirir. Çünkü kaybetme korkusu ve her şeyin biteceği bilinci bizi bir şeyleri daha hızlı ve olabildiğince dolu dolu yaşamaya itiyor. Dolu dolu yaşamak, hakkını vermek lazım; ailelerimizin, dostlarımızın, aşklarımızın… Hepsi bir gün bitecek. Bu dünyanın bile sonsuza dek var olmayacağına inanıyorum. Daha doğrusu sonsuz diye bir şeyin hiçbir durumda var olmadığına. En iyi ihtimalle bir sürü güzel anı biriktirmiş, kendimize hayal bile demeyeceğimiz güzellikler katmış ve artık sonuna gelmiş bir şekilde; en kötü ihtimalle de kalp kırarak, kırıp dökerek birbirimizi yıpratmış bir şekilde yollarımızı ayıracağız hayatımızdaki insanlarla. Şimdiye kadarki ilişkilerimde -hem dostluk, hem aşk- “bitti diye üzülme, yaşandı diye sevin” felsefesini uyguladım. Hem ben çok şey öğrettim, hem onlar bana çok şey kattılar. Hep vermekten yana bir insan oldum, sevgimi, ilgimi, bilgimi… Çünkü o insanı yanında bulduğun her an şanslısın demektir. İçinden geliyorsa sevgini son damlasına kadar ver ona. Çünkü başladıysa biter. Verebilme konusunda cimri olmayan insanları hayatıma almaya çaba sarf ediyorum ve tabii ki öyle bir insan olmak için. Çünkü sevdiklerine verdiğin şeyler fedakârlık barındırır. İnsan kendinden bir şeyler eksilterek sevdiği insana bir şeyler katmaya çabalar. Kitabın en sevdiğim numarası da sayfalarını kopartabiliyoruz. Hatta yazar sayfaların koparılıp sevdiklerimize verilmesi konusunda baya ısrarcı. “Zaman gelecek ve bir nedenle buluşacak insan kendiyle. İşte bu kitap da o nedenlerden biri sadece. Unutma... Her sayfasını istediğin birine, istediğin bir yere uçurabilirsin. Kopartmaktan çekinme. Bazı şeyler eksildikçe çoğalır.”* İnsanın kendisiyle buluşması durumu, işte bu buluşmaların en büyüğü, en hayatisi, en olmazsa olmazı. Yazarın bize anlatmak istediği “son” kavramı sadece arkadaşlardan, ailelerden, sevgililerden ibaret değil, gün gelecek kendimize de veda edeceğiz ve en kötüsü bir insanın kendini gerçekten tanıyamadan, çözemeden ve bu yüzden de adam akıllı hayatını yaşayamadan dünyayı terk etmesidir. Kendimizi tanımamız, içimizdeki o insanı çıkartmamız ve benliğimize dönmemiz için de çok vaktimiz yok, elimizi çabuk tutup bu dünyadan gitmeden bulmak zorundayız gerçek kimliğimizi, bulalım ki hakkını vere vere, dolu dolu yaşayabilelim şu hayatı. Çok vaktimizi yok diyorum çünkü başladıysa biter. “Dolu dolu hayatı yaşamak” demişken hayatı hakkını vererek yaşayan insanların şarkılarla arasında farklı bir bağ olduğuna inanıyorum. Çünkü şarkılar bizim için eski anılara ve hislere kısa bir yolculuk için fırsattır. Ne kadar çok anı, hissedilmiş iyi yada kötü duygular, o kadar çok şarkı demektir benim için. Bir noktayı vurgulamak istiyorum: Kitaptaki “kırık kalp” şarkıları. Ne tarz müzik sevdiğinizin bir önemi yok. Kitabı açın, okumaya başlayın, arka fonda bırakın o müzikler çalsın. Bunun size huzurlu hissettirmeme ihtimalini düşünemiyorum bile. O müzikleri dinlerken insan elinde olmadan hangi sayfayı kime vereceğine ya da hangi sayfayı nereye asacağına zihninde karar veriyor. Sonların her zaman kötü olmadığını, bazen sonunu düşünenin de kahraman olabileceğini - hatta bazı durumlarda sadece sonunu düşünenlerin kahraman olabileceğini- anladım ben bu kitapta. Artık varlığından korkmadığım, aksine, var olduğu gerçeği beni daha fazla bir şeyler yapma isteğine iten “son” gelmeden, o sözleri söylemek istediğim insanlar geldi aklıma ben bu kitabi okurken. Başladıysa biter diye düşünüp hayatımdan çıkardığım o insanları, tam tersine, başladıysa biter o yüzden güzel diyerek hayatıma alma istediği geldi. “İnsan ki, tam da şimdi hiç fark etmeden, gelecek için pişmanlık biriktirir.”* İşte bu sözün yazılı olduğu yaprak geldi karşıma. Koparttım. O an kime, nasıl, neden vereceğimi çoktan tasarlamıştım bile zihnimde. Hayatı boyunca sonlardan korkarak tonla pişmanlık biriktirmiş o insana, bir sonu olduğunu bildiğim için daha da yürekli bir şekilde, pişman olmamak için verecektim. Evet, hayatta ne varsa başladıysa biter; o yüzden güzel, biliyorum. *Mumcu, C. (2015). Başladıysa Biter, O Yüzden Güzel. İstanbul: Okuyan Us. Aysu Aktulay ANI YAŞAMAK Uyuyakalmadan önce veya boş bir anımda, şöyle bir durup hayatım boyunca verdiğim herhangi bir kararı düşününce bir hüzün bulutunun içine çekildiğimi hissederim. Size de olur mu diye sormama gerek yok diye düşünüyorum çünkü insanın doğası gereği kaçınılmaz olarak yaptığımız bir eylem bu. Yaşadığımız sürece arzularımızın peşinden giderek doygunluk hissine kavuşmak istiyoruz, fakat itiraf edelim ki elde ettiğimiz hiçbir sonuç buna yetmiyor. Önünde sonunda yakaladıklarımızın bizi yeterince tatmin etmediğine karar getiriyoruz. Bu yüzden bir suçlu arayan beynimiz geçmişimize, bir anımıza gider. Tekrar tekrar o anı kafamızda evirip çevirir bambaşka kararlar vermemiz neticesinde nasıl şekillenebileceğini kurgularız. Bize kalsa her zaman daha iyi bir seçenek vardır, hayatın ironisi de şu olsa gerek; bizim geri teptiğimiz seçenek ya da fırsat hep en iyisi olandır. Hangisini seçmeye yeltenirsek yeltenelim bir diğeri hep aklımızın bir köşesinde kalır ve günün birinde ortaya çıkıp bizi kaygılandırmaya yetebilir. Durum böyleyken elbette doygunluk hissi ulaşılamaz hale gelir biz de büyük bir hüzne ve umutsuzluğa kapılırız. Adam Philips’in Kaçırdıklarımız: Yaşanmış Hayata Övgü isimli psikanalizden yararlanarak yazdığı eseri de acabalarımızla birlikte gelen keşkelerimizi ve bunların sonucunda hissettiğimiz pişmanlığı incelemektedir. İnsan negatif odaklı düşünmeye yatkın bir varlıktır öyle ki olayların kötü sonuçlarını görmeye meyilli oluşumuzdan dolayı kaygılı ruh hali durumundan bir türlü çıkamıyoruz, demem odur ki her şey olup bittiğinde aklımızda kalan da pişmanlıklar oluyor. Her bir seçimimiz dallanıp budaklanıp bizlere bambaşka yollar ve fırsatlar sunar, bunu tıpkı bir ağaç gibi düşünebiliriz. Tercihlerimizi o anki durumumuza en uygun olacak şekilde, belki bilinçli belki de içgüdüsel olarak yapıyoruz ama mevcut anı yaşamak yerine yapmadığımız tercihlerle ilgili kuşku duyarız, onlara odaklanırız. Şöyle bir değerlendirince fark edeceksiniz ki tecrübe etmediğimiz, kaçırdığımız fırsatları düşünmek için çok fazla vakit harcıyoruz, hatta belki de yakaladığımız fırsatları düşündüğümüzden daha çok. Oysaki kaçırmadıklarımızın üzerine düşünüp kafa yorarsak daha yapıcı olur çünkü yaptığımız seçimler hayatımızı şekillendirirken aynı zamanda bizi de tanımlar. Her ne kadar şu anki kişiliğinizle, yaşanmışlıkla geçmiş