olguların farklı insanları mutlu etmesi de son derece doğal bir durumdur. Kendi fikrinin sınırlarını başka insanlara dayatmaya çalışan insanları ben en ağır faşistlikle yargılıyorum. Kendilerinden olmayan ,yani başka insanların yapay mutluluğunu önemsemeyip kendi mutluluklarını yaratan insanlardan o kadar nefret ediyorlar ki… Ellerinden gelse kendilerinden olmayanı öldürecek kıvama geldiler ki çoğu öldürüyor zaten. Mutlu olmak onlar için uzak bir olgu. Neden sadece mutlu olmak için rahatını bozar ki bir insan, neden kendini küçük düşürür? Neden sadece normal yaşamaz hayatını, sürekli bir aksiyon peşinden koşar? Bu sığ beyinler bu soruları her gün sorarlar kendilerine. Haberde görmüştür eylem yapan gençleri, görmüştür mutlu olma yolunda acı çeken insanları ve aklı almaz bu olanlara. Bu insan der tıpkı Jeanette’nin annesi gibi: “Normal olmak varken neden mutlu olasın?” Farklı hissetme, kendini dışlanmış ve istenmeyen biri olarak hissetmek insanın omuzlarına büyük bir yük bindirir. Normal olmadığı için dışlanmış, mutlu olmaya çalışırken kendilerini toplumun getirdiği yapay bir mutsuzluğun içinde bulmuş insanlar… Bu insanlar gittikçe toplumdan soyutlanmakta, kendi dünyalarını kurarak içlerinde kaybolmaktadırlar. Kitaplardan kendine surlar ören ve kendi dünyasını kuran Jeanette gibi, yargılanmadıkları ve dışlanmadıkları dünyaların içinde yitip giden insanlara çok üzülüyorum. Bazen hayatımda mutluluğu ararken aslında ne kadar da insanlardan uzaklaştığımı, ne kadar da içime kapandığımı fark ediyorum. Peki istenmeme duygusundan, dışlanmaktan insan kurtulabilir mi? Kendi küçük dünyasında mutlu olabilir mi? Bana göre hayır. Ne kadar o ufak dünya ve yalnızlık insana cazip gözükse de insan sosyal bir canlıdır. Hayatınızda kendi doğrularından başka gözü bir şey görmeyen insanları uzaklaştırıp, sizi olduğu gibi kabul eden ve yenilikçi insanlara yakın olun ki sizin normalleriniz ve mutluluk arayışınızda onlar da size yardımcı olsunlar. Mutluluğu arama yolunda hayatımızda oluşturduğumuz normal algımız, fikirlerimiz ve hareketlerimiz hayatımızdaki bazı insanlara normal hatta aşırı gelebilir. Her insanın kendi zihninde oluşturduğu fikirler ve hayatı yorumlama biçimi farklıdır. Diğer insanların fikirlerine göre yaşamayı bıraktığımızda ise anormal olarak adlandırılıyoruz. Her insan mutlu olmayı hak eder ve bu mutluluğu toplumdan uzaklaşarak kendi kurduğu izole dünyasında bulmaya çalışsa da pek başarılı olduğu söylenemez. Yazarın kitaplarla kendine bir hayat kurması ancak daha sonrasında bir boşluk hissedip gerçek annesini aramaya başlaması buna bir örnek olabilir. İnsan hayatındaki kişilere kendi normal anlayışını açıklamalı ve gelen tepkileri önemsememelidir. Yaşadığımız hayat bizim. Bu hayattaki mutluluk yolunda diğer insanların bizi ne kadar engellediği önemli olmamalı, bizi engelleyen şey zihinlerimiz, tabii biz ona izin verirsek. İpek Özkanlı-21402073 “Hatırlayın , hatırlayın Kasım ayının beşini. Hiç bir neden bile yok Unutmamız için Barut ihanetini.” Kan Davası için V (V for Vendetta) tartışmasız birçok insanın hayran kaldığı bir kurguya ve anlatıma sahip en iyi filmlerden biridir. Filmde İngiltere tarihiyle ilgili bilgiler ve 5 Kasım 1605 Robert Catesby ile Guy Fawkes önderliğinde gerçekleştirilmesi planlanan komplo girişiminden esintiler vardır. Komplo girişimi denmesinin sebebi bu siyasi ayaklanmanın ve Parlemento binasının yıkılma planının başarısızlığa uğramasıdır. Film Guy Fawkes’in asılma sahnesi anlatılarak başlanmıştır ve V gerçekleştirilemeyen bu siyasi devrimin umut ışığı haline gelmiştir. İnanmak ve azimle istediklerimiz uğruna çabalamamız, gerektiğinde bazı fedakarlıklar yapmamız başarıya giden en önemli yoldur. V kendi amacı uğruna senelerce uğraşmış ve insanları ortak bir düşünce etrafında toplamaya çalışmıştır: ”Özgürlük” “Dünyadaki herkesin isteyeceği bir şey biliyorum : Özgürlük!” ~V Guy Fawkes’in asılma sahnesi Bilgi ve fikirler ölümsüzdür. Guy Fawkes’in aşılamaya çalıştığı özgürlük anlayışı ve haksızlıklara karşı direnmek ondan sonraki tüm insanlık için birer amaç haline gelmiştir. Filmdeki en etkili sahnelerden biri ; V’nin ona ateş edilmesine rağmen yürümeye , hareket etmeye devam etmesidir ve orda işte o çarpıcı sözü söylemiştir. “Bu maskenin ardında etten fazlası var. Bu maskenin altında bir fikir var, ve fikirlere kurşun işlemez!"~ V Fikirler , düşünceler özgürdür ; hapsedilemez ve yok edilemezler. Sonsuza kadar sürecek bir şey varsa o da fikirlerdir. Her şeyin bir gün sonu gelecektir ancak fikirler kuşaktan kuşağa aktarılır , aktarıldıkça daha çok insana ulaşır ve gün geçtikte anlamları daha da artar çünkü o fikirlere olan inanç artar. Bu filmdeki “maskenin altındaki fikir” sözüyle iktidara karşı yapılması planlanan ayaklanmadan bahsedilmektedir. Devletin baskısından ve mezhep çatışmalarından dolayı doğan haksızlıklardan , zulümden kurtulmak için ; özgürlüğe kavuşmak için bir devrimin gerçekleştirilmesi amaçlanmaktadır. “İnsanlar hükümetlerinden değil, hükümetler insanlardan korkmalıdır.”~V Bu ayaklanma V’nin kapalı yayın yapan bir televizyon kanalını ele geçirdiği zaman açıkladığı tarihte gerçekleşecektir yani bir sonraki 5 Kasım tarihinde. O zamana kadar insanlar gerçekleştirmeleri amaçlanan siyasi devrim için kendilerini hazırlarlar. V ise bu planın lideridir.Tesadüfen tanıştığı Evey onun yoldaşı olmuş , ortak amaçları onları birbirine kenetlemiş ve aralarında koparılması imkansız bir bağ oluşturmuştur. Filmde şüphesiz en çok dikkat çeken unsur V’nin kullandığı Guy Fawkes maskesidir. Maskeler insanların en gizli sırlarını saklayan , acılarını örten yıkılmaz duvarlarıdır. Her birimizin aslında öyle birer maskesi yok mudur ? Elbette vardır çünkü acıları , sıkıntıları paylaşmak insanlara zor gelir ayrıca acılarını etrafındakiler gördüğünde senin zayıf noktalarını ve seni nasıl yaralayabileceklerini öğrenmiş olurlar. V’nin o kadar çok düşmanı vardır ki onlara koz vermek istemediğinden yüzünü saklar.Her ne kadar maske takmasının sebebi vücudunun hatta yüzünün bile yanmış , hasar almış olması gibi görünse de asıl neden o değildir.Çok zorluklar çekmiş ve acılar yaşamıştır baş karakterimiz. Hayattaki en büyük amacı olan siyasi devrime ön ayak olmayı ve Parlemento binasını patlatma planını o kadar çok gerçekleştirmek istiyordur ki bu fiziksel ve ruhsal yaralarını kimselere göstermek istemez.Çünkü güçsüzlüklerin ve yaraların görülmesi halkın inancını ve motivasyonunu da düşürür. Bu nedenle V hep maskeli ve bu sayede koruma altında hissetmektedir kendini. Gülen bir maske takması ise filmdeki en büyük ironidir.İçten içe acı çekmesine rağmen mutlu ve güçlü imajı vermek istemektedir çevresine. V ve Evey her ne kadar yakınlaşsalar ortak bir amaçta buluşsalar da o maske onların arasında görünmez bir engel, tarifi zor bir mesafe oluşturur .V’nin önceden yaşadığı acılar çok fazladır ve katlanılması zordur bu nedenle her ne kadar Evey , V’nin bağlandığı yoldaşı olsa da o bile göremez maskenin arkasındaki yüzü. Bu filmden anladığımız en büyük şey ise tarihteki başarısızlıklar insanları cesaretlendirir ve başarıya iter ; pes etmemek gerekir , vazgeçmemek gerekir.Eğer bir düşünce ve bir amaç varsa insanların akıllarında o amaç mutlaka hayata geçer ne kadar sürerse sürsün ancak o düşünceyi hayata geçirebilmek için hayatımız pahasına çabalamak gerekir V bunun en güzel örneğidir. “Bize insanları değil fikirleri hatırlamamız söylendi. Çünkü bir adam yenilebilir, yakalanabilir, öldürülebilir, unutulabilir. Fakat bir fikir 400 yıl sonra bile hala dünyayı değiştirebilir. Fikirlerin gücüne ilk elden tanık oldum. Fikirler uğruna ölen ve öldüren insanlar gördüm. Ama bir fikre dokunamaz, tutamaz hatta öpemezsiniz. Fikirler kanamaz, acı çekmez ve sevmezler. Ve özlediğim şey bir fikir değil, bir adam. 5 Kasım’ı bana hatırlatan adam , asla unutmayacağım adam... HİÇLİĞE YAZILMIŞ MEKTUPLAR En dobra insanından en sessiz, içine kapanık insanına kadar herkesin içinde tuttuğu ya da söylemeye hiçbir zaman fırsat bulamadığı cümleleri vardır. Ve bu cümleler o kadar ağır gelir ki insana hemen kurtulmak ister onlardan. Ama bu cümleleri söyleyeceği kişi artık ulaşamayacağı biriyse ne yapmalı? Onların yüküyle yaşamaya devam etmeli mi insan yoksa bir yere bırakıp yoluna mı gitmeli? En iyisi bize ağır gelen yüklerden kurtulmaktır her zaman. Peki, bunu nasıl yapacağız? Geçenlerde bir kitapçıda gezerken Eski Sevgiliye Yazılmış Mektuplar diye bir kitaba rastladım. Mektup tarzında kitaplar her zaman ilgimi çekmiştir. Franz Kafka’nın Milena'ya Mektuplar adlı kitabını severek okumuştum ve o yüzden bu kitabı görür görmez almak istedim. Kitabın içinde yirmi altı tane yazarın eski sevgililerine söylemek istediği yazıları vardı. Bazısı sitem bazısı özlem bazısı da pişmanlık içeriyordu. Lise yıllarında Kafka’nın kitabını okuduğum dönemde çok sevdiğim sevgilimden ayrılmıştım. Başka şehre taşınması gerekiyordu ve gitmişti. Mesafeler önemli değil, biz yaparız, birlikte olmaya devam edeceğiz demişti. Ama tabi öyle olmadı o işler. Kendimizi daha fazla kaptırmadan ayrılalım, yoksa daha çok üzülürüz demişti. Ben zaten kendimi kaptırmıştım, haberi yoktu. Söylediği mantıklı olduğu için hayır diyemedim ve ayrıldık. Hayatımın en karanlık dönemiydi. Karanlık dememin sebebi ise o zamanı düşündüğümde aklıma ilk gelen şeyin siyah olması. Evden çıkmak istemezdim. Sabahları panjuru açmaz, odama gün ışığını sokmazdım. Akşamları ise lambayı açmadan karanlıkta otururdum. Kafayı yememe çok az kalmıştı. Arkadaşlarımla aram bozulmuştu. En son en yakın arkadaşımla kavga edince psikoloğa gitme kararı aldım. Sinirlerimi kontrol edemiyordum çünkü ve sevdiklerimin kalbini kırmak istemiyordum daha fazla. Psikoloğa derdimi anlatınca rahatlamaya başladığımı hissettim. En azından benden başka birisi de biliyordu içimden neler geçtiğini. Psikoloğun bana verdiği tavsiyeyle yazmaya başladım. Hiçbir şeyi içimde tutmuyordum artık. Kâğıda da olsa derdimi anlatıyordum birilerine. Bir gün kâğıda onu anlatmaktan vazgeçtim. Ona hitap etmek istiyordum ve ona bir mektup yazmaya başladım. Söyleyeceklerimi bitirdiğimde kâğıda baktım. Onun bilmesini istediğim ve içimde kalan ne varsa her şeyi yazmıştım. Yeni adresini bilmediğim için hiçbir zaman gönderemedim. Hiçbir zaman okuyamayacağı mektuplar yazdım ona. Ve hiçbir zaman karşılığı gelmeyecek mektuplarla konuştum. Canımın acısı geçene kadar yazmaya devam ettim. Sözlerin aklımda dolanıp durmasındansa kâğıtta durması içimi rahatlatıyordu. Aslında kendime itiraf edemediğim bir şey vardı. Duygularımı saklamak için de yazıyordum. Bir gün olur unutursam, nasıl sevdiğimi neler hissettiğimi hatırlamak istiyordum. Bu yüzden içimin acısı geçmesine rağmen birkaç mektup daha yazdım. Ve hepsini onun için yazdığım şiir defterimin arasına koydum. Bazen şiirlerimi ve ona yazdığım mektupları okuyorum. Ve olmasından korktuğum gibi hiçbir şey hissetmiyorum. Sadece o kadar karamsar ve üzgün hissettiğim için eski benliğime kızıyorum. Şimdi ona söylemek istediğim hiçbir şey yok. Hepsini ona söylemişim gibi rahatım. Ve belki de bu yüzden unutmuşumdur kim bilir. Çünkü içinde bitmeyen bir şeyler varsa öyle kolay silip atamıyorsun. Sizin de muhakkak hayatınızın bir döneminde söyleyemediğiniz ama hala söylemek için can attığınız şeyler vardır. Onları hiçbir zaman söyleyemeyeceksiniz, kendimden biliyorum. O doğru an hiçbir zaman gelmeyecek ve içinizde kaldığı için hiçbir zaman yolunuza tam olarak devam edemeyeceksiniz. Size yazmanızı tavsiye ederim. Alın kâğıdı kalemi elinize ve kusun içinizdeki sizi rahatsız eden tüm düşünceleri. Duygularınızla yüzleşmekten korkmayın. İlk mektubumu yazarken ki ağlayışımı hala hatırlıyorum. Ama en sonunda geçiyor merak etmeyin. İsterseniz yazdıktan sonra kâğıdı yakabilir ya da denize bırakabilirsiniz. Böylece tüm acılarınızı hayatınızdan çıkarmış olursunuz. Gizem KAYİŞOĞLU Kaynakça: Topal, Tezcan. Eski Sevgiliye Yazılmış Mektuplar. İstanbul: Yitik Ülke Yayınları,2015. Mehmet Mert Şahin UMUDUMUZ SEVGİ Bir insan şu kısacık ömrüne kaç sevgi sıkıştırabilir ki? Her insana verilen belli bir sevgi kısıtlaması var mıdır acaba? Peki, annemizin bizi ilk kucağına aldığı anda hissettiğimiz sıcaklık ile başladığımız bu sevgi serüvenine karşımıza çıkan her kişiyi ekleyebilir miyiz? Aslında sınırsız olan birçok şey gibi sevgimizi de sınırsız kılabiliriz. Sevgilimizi gördüğümüzde hissettiğimiz o sıcaklığı, o samimiyeti katlandırarak artırabiliriz çünkü bu duygunun büyüklüğünde ve kapsama alanında bir sınırlama yok. Bir kere o hissiyata kendinizi kaptırdığınız zaman çıkış tabelasının olmadığını göreceksiniz zaten ve o sonsuz serüvene adımınızı atacaksınız. Elini her tuttuğunuzda, gözlerine her baktığınızda çok daha derine indiğinizi fark edeceksiniz. Bunun için ise tek yapmanız gereken, o etkilendiğiniz insana kalbinizin kapılarını sonuna dek açmanızdır. Hayatta asla pişman olmayacağınız bir şey yapmak istiyorsanız o kapının tokmağını çevirmeniz yeterlidir. Gecelerinizi aydınlığa çıkaracak, bir gülümsemesi tüm kederinizi silip atacaktır. Bir de bu duyguya sevilmek eklenecektir ki sevginizi katbekat artırmanıza vesile olacaktır. Sevilmek, aşkla yeşeren tohuma su vermeye benzer. Nasıl bir tohum susuz yapamıyorsa sevmek de sevilmeden var olamaz. Sevmek ve sevilmek işte bu yüzden sahip olduğumuz değerlerin en güzeli ve en temizidir. “Aynı Yıldızın Altında” filmine konu olan sevgiden bahsediyorum. 19 yaşına kadar hayatın tüm sıkıntılarını yaşamış olan Hazel’in tüm acılarını unutturacak ve onu tekrardan hayata bağlayacak olan sevginin ihtişamından ve yüceliğinden bahsediyorum. Onu kanserden, ölüme her geçen gün bir adım daha yaklaştığını hissettiren karamsarlıktan kurtarabilecek yegâne duyguydu sevgi. Sevdiğiyle hayatının son bulabileceğini bile bile bir maceraya atılmaktı sevgi. Hazel’in sevgisi sevilme hissiyle de bir bütünlük oluşturmuştu. Bu iki duygu birleştikten sonra kim Hazel’i tutabilirdi ki? Ama tüm âşıklar gibi Hazel’ın da unuttuğu bir gerçek vardı: Ayrılık. Zevk alarak geçirdiğimiz vakitlerin hiç bitmeyeceğini sandığımız gibi aşkımızdan da ayrılma ihtimalini asla düşünmeyiz. Böyle bir ihtimali aklımızın ucundan bile geçirmemeye çalışırız. Ama ölümle yollarımızın karşılaşacağını bilmek zorundayız. Hatta bizden önce o çok sevdiğimiz kişiden ayrılma ihtimaliyle karşı karşıya kalabileceğimizi unutmamak zorundayız. Hazel, aşkı için canını bile vermeyi göze almış iken lanet olası kanserin onu sevdiğinden ayırmasıyla yüzleşmek kalmıştı. Bir dakika durup düşünelim ve ertesi sabaha çok sevdiğimiz kişiler olmadan, annemiz, babamız, sevgilimiz ve can dostumuz olmadan, uyandığımızı farz edelim. Annemiz artık bizi sabahları uyandırmayacak, sevgilimizin o gülen yüzünü bir daha göremeyeceğiz. Yaşamamızın ne anlamı kalır ki? Sevdiğimizle ileride gezeceğimiz yerleri, yiyeceğimiz yemekleri ve karşılaşacağımız insanları hayal ederken sevdiceğimizin ölümüyle sarsılmak tüm hayatımızı mahvetmeye yeterlidir bile. Peki, engel olamadığımız bu sonucun altından kalkmak için neler yapabiliriz? Sevdiklerimizin ölümüyle onların sevgisini de mi toprağa gömeceğiz? İşte bu tüm yaşadıklarımıza, arkamızda bıraktığımız değerler ihanet olur. Onların bizde bıraktıkları mirasa sahip çıkıp sevgilerini, aşklarını her an kalbimizde yaşatmayı bilmemiz gerekiyor. Toprağa gömdüğümüz her sevgi aslında bizden de kopardığı bir parçayla birlikte karanlıklara gidiyor. Nasıl ki yaşarken artırdığımız sevgimizi onların yokluğunda da arttırabiliriz çünkü sevgilerimiz muhabbetimizden kaynaklanıyor. Muhabbetimizin devamlılığı için de birbirimizi görmemiz gerekmiyor tıpkı âlemlerin sultanı efendimizin yüce yaratıcıya duyduğu muhabbetin devamlılığı gibi. Gün be gün eriyip tükenmek istemiyorsak şu anda sahip olduğumuz sevgilerimizi arttırarak devam ettirmeliyiz. Sevmeliyiz ki daha güçlü bireyler olalım. Sevilmeliyiz ki şu çamurlar içinde boğulan dünyaya bir güneş olalım. Son olarak, yaşadıklarımızı unutmayalım, sevgilerimizi bir kalemde silip atmayalım. Mehmet Mert Şahin KAYNAKÇA Boone, Josh. Aynı Yıldızın Altında. 2014. TSG Entertainment. Film. İnan 1 Onur İnan Gönenç Tuzcu TURK 101-020 İrade Sahibi Sifon Git Gel Dolap, Harold Pinter’in kendisine özgü üslubu ile herkeste farklı hisler bırakan bir tiyatro eseridir. Daha önce absürt izlememiş kimselerde, bu türe karşı olumsuz bir bakışa sebep olabilmektedir. Bu etki, oyun bittikten sonra yerini düşüncelere bırakıyor. Düşüncelere dalabilmek bu devirde bir lüks hâline geldiğinden iyi ki gitmişim oyuna dedirtiyor insana. Sonra döküyor bu düşüncelerini kâğıda... Oyun, iki kişi arasında ve küçük bir odada geçiyor. Dekor ise, basit olmakla beraber, amacına hizmet ediyor. İki masadan bozma yatak, yukarı aşağı durmadan çalışan bir dolap ve iki kapı. Kapıların biri mutfağa açılıyor. Diğer kapının ise nereye çıktığını bulabilmek ise tamamen hayal gücüne bırakılmış. Kapının rolünün ne olduğunu bulmaya çalışırken Pinter bizi her seferinde yanıltmayı başarıyor. Sahnenin görünen kısmı bu olsa da kulis de oyuna dâhil oluyor. Kulisin tiyatronun mutfağı olarak bilinmesine gönderme olsa gerek, burada gerçek bir mutfak var. Üç gözü olan bir ocak bulunuyor mutfakta. Karakterlerden Gus’ın içeri gittiğinde yer yer duyulan bir sifon sesi de oyuna eşlik ediyor. Sahnede iki karakter var: Ben ve Gus. Onlar âdeta iki başka dünyanın insanları. Biri kara iken diğerine ak diyebilmek de mümkün. Gus, henüz sorgulamaktan vazgeçmemiş bir karakterdir. Okul öncesi bir çocuğun sorularıyla annesini bunalttığı gibi Ben’i bunaltmaktadır. Ben, etrafında olup biteni sorgulamaktansa kendisine gelen görevi beklerken oyalanmayı tercih etmektedir. Oyun içerisinde Gus’ın “Sana bir şey sorabilir miyim?” ifadesi pek çok defa yenilenmektedir. Ben ise her seferinde başından savar onu ve gazetesini okumaya devam eder. Gus’ın da bir şeyler ile uğraşırsa sıkıntısından kurtulacağını söyler. Oyunda bazı imgeler olduğu ise gözlerden kaçmıyor. Pinter, bu imgelerin neleri belirttiğini okuyucuya bırakıyor ve bu kararının çok isabetli olduğu fark edilmekte. Gerek İnan 2 izlerken gerek de sonrasında bu imgelerin gizemini çözmeye itiyor. Bana neleri ifade ettiklerini aktaracağım. Mesela, sifon Gus’ı çağrıştırmaktadır, çünkü Gus da sifon da sadece canları istediklerinde çalışmaktadır. Sifonun da Gus gibi bir iradesi mi vardır? Yoksa da oluşturmaya mı çalışmaktadır? Belki de üstlerinden emir almak istememektedir. Başına buyruk bir sifon yer almaktadır sahnede. Peki, ama ocağa ne demeli? Ocağın çalışıp çalışmaması kendi iradesinden bağımsızdır. Bazen gaz kesilir bazen de kibrit biter. Ocak olsa olsa bir emir eri olabilir. Tıpkı Wilson’dan gelen emirleri harfiyen uygulayan Ben gibi... Wilson’u ne duyuluyor ne de görülüyor ama etkilerini hem Gus hem de Ben üzerinde hissedilebiliyor. Belli ki hiyerarşik zincirin son halkasını oluşturuyor Wilson. Sadece bir kişi olmanın da ötesinde olabilir belki de tanrısal iradeyi simgelemektedir. Git gel dolabın istekleri ve Ben’in bunları cevaplama şekli dini ritüellere benzeyen örnekler içermektedir. Tanrıya seslenirken uyduğumuz aslında gerekli olmayan aşamalar git gel dolapla girilen ilişkide de görülüyor. Nedenini sorgulamaksızın girdiğimiz kalıpların lüzumsuzluğu, yalnızca insan ve tanrı arasındakilerden öte, insanın kendi ırkıyla kurduğu diyalogları da etkilemekte. Bir insanın başka birinden üstün olması mümkün müdür? Düşüncelerimizi gizlemek, hitabet şeklimizi karşımızdakine göre belirlemek, hiyerarşinin bizi sınırlamasına izin vermek insanı diğer canlılardan ayıran en önemli etkendir belki de. Dünya üzerinde yaşayan diğer türlerle kıyaslandığında her anlamda gelişmiş olan insan kendini niçin bu denli dizginlemektedir? Özgür düşünceye ve iletişime bu denli temkinli yaklaşan insanoğlu, bağımsızlık hissini hiçbir zaman tadamayacak. Önemli bir diğer mesajın da, oyundaki kibritlerle verildiği aşikârdır. On iki adet kibrit eline geçmektedir Gus’ın. Kibritler belli bir amaca hizmet etmektedir. Aslında, bir amaca hizmet etmek zorunda da değildir. Kibritler istenildiği gibi kullanılabilir. Tıpkı Gus’ın yaptığı gibi... Sadece yakıp izlenebilir mesela veya kulak karıştırılabilir... Ocağı yakmak haricinde İnan 3 her şeyi de yapıyor zaten Gus. Bir düzine kibrit de hızla akıp geçen yıllar gibi amaçsızca harcanmış. İzlerken gereksiz görülen detayların aslında ne kadar anlam yüklü olduğu, üzerine düşünüldüğünde anlaşılıyor. Ben yalnızca birkaç tanesine dikkat çekmeme rağmen kim bilir Pinter’in düşünüp de benim fark etmediğim daha niceleri saklıydı oyunun içinde. Tiyatronun göze olduğu gibi akla da hitap ettiğini kanıtlar nitelikte bir yapıt Git Gel Dolap. Zeynep Gürakın 21501361 HAYAT BEKLEMEZ Saniyeler su gibi akıp geçiyor, dakikaları dolduruyor ve saatler oluyor daha sonra da günler, aylar ve yıllar. Hangimiz “ Ne çabuk geçti bunca zaman ya? “ diye sormuyor ki. Şahsen 20 yaşına girmeme aylar kalan ben bile sanki çok büyükmüşüm gibi bu soruyu sorup duruyorum kendime. Sahiden, ne çabuk geçti bunca zaman? Zamanın çok hızlı geçtiğini Ankara’dan memleketim Balıkesir’e gittiğim zamanlarda çok daha iyi anlıyorum. O koskoca üç gün nasıl da geçiyor ve otobüse binip geri dönmeme bir saat kalmış oluyor, aklım almıyor. Valizimi tekrar toplarken sorguluyorum işte. Ne zaman büyüdüm, ne zaman bıraktık sokaklarda koşa koşa oyunlar oynamayı diye. Bu soruların cevabından ziyade, sorulması ve içtenlikle cevaplanılması gereken başka bir soru var bence: iyi ya da kötü, geçen bunca zamanın değerini bilebildik mi? Kelebeğin Hayat Sırları’nı okurken bu soruları kendime sık sık sordum; bütün güzel anılarımı düşündüm, bu sırada kimi zaman yüzümde bir tebessüm oluştu, kimi zamansa gözlerim doldu. O günler, o insanlar ve o anda hissettiğim duygular asla geri gelmeyecekti. Akıp giden zamanın içinde kaybolmuş anlardı artık onlar. Elbette her güzel şey biterdi, hatta her son yeni bir başlangıçtı değil mi? Bir şeyler bitmeden diğerleri başlayamazdı. Az önce de dediğim gibi, asıl soru “Ben o anların kıymetini bilebildim mi?” olmalı. Mesela benim hiçbir günüm baştan sona problemsiz geçmez, illa çıkar küçük bir şey ve bu küçük şeyi kafama takmadan duramam. İşte buna odaklanmak yerine o an yaşanan güzel şeylere kendini vermek bu anların kıymetini bilmek demek bana göre. Evet, bazı anlarımın gerçekten kıymetini bildim; hatta bazı güzel anları hafızama o kadar iyi kazımışım ki o an kimin ne dediğini, üstümde ne olduğunu, ne hissettiğimi, havanın sıcaklığını bile hissedebiliyorum gözlerimi kapayıp o ana gittiğimde. O ana gidip her detayı saniye saniye tekrar yaşamayı çok seviyorum. Fakat ne yazık ki bu durum her anım için geçerli değil, düşündüm de ellerimden kayıp gitmesine izin verdiğim o kadar çok şey var ki… Sizi bilmem ama ben o an haklı bile olsam en çok insanlarla ettiğim kavgalardan dolayı pişmanlık yaşar ve o anı geri almak isterdim. Bana göre insanlarla, hele ki sevdiğin insanlarla, kavga etmekten daha kötü hiçbir şey yok. İki tarafta birbirini kırıyor ve bu burada bitmiyor, sonrasında da kalıyor o kırgınlık. Hâlbuki ne gerek var? Hayat bu, hangimizin ne zaman aramızdan çekip gideceği muallâk, değil mi? Ya o küstüğümüz insanlarla küs ayrılırsak? İşte o zaman pişman olmayacak mıyız ettiğimiz o kavgadan, birbirimizi kırdığımızdan? Bana göre en kötüsü, bir insanın değerini onu kaybettikten sonra anlamak. Çünkü artık yapabileceğin bir şey yok. İstediğin kadar ağla, üzül, pişman ol ve zamanı geri almak iste ama nafile. İşte bu yüzden en çok kavgalarımdan pişmanlık yaşadım ve ne pahasına olursa olsun karşımdaki insanla aramı düzeltmeye bakıyorum. Olsun varsın onun karşısında eğilip büzüleyim, en sonunda kazanan ben olacağım ve önemli olan da bu. Kitapta yazarın hayata karşı bakış açısı o kadar güzel ki, insan boşa akıp geçen her saniyesi için ya da doya doya yaşayamadığı mutluluklar için üzülüyor adeta. Ama hiçbir şey için geç değil, daha önümde uzun yıllar var(umarım) ve önemli olan bizi beklemeden akıp giden zamanı tutup yakalayabilmek. Nil gibi bakmak lazım hayata, artık ben de böyle bakmaya çalışıyorum. Yaptığım her şeyin hakkını vermeye, yaşadığım her anın sonunda “iyi ki” demeye çalışıyorum. İnsanların doğrularıyla değil kendi doğrularımla yol alacağım, tabii ki fikrini alacağım insanlar da olacak yanımda az ama öz. Daha bir sürü örnek var şunu bunu yapacağım diye, fakat bunların hepsi zamanla şekil alacak, zamanla göreceğim neyi yapıp neyi yapmadığımı, iyi bir insan olup olmadığımı… Kısacası şuandan itibaren çok şey değişecek, ama değişmeyecek bir şey var. Bundan on sene sonra da, yirmi sene sonra da “ Ne çabuk geçti bunca yıl yahu?” diye soracağız kendimize, işte bu hiç değişmeyecek. Orkun BEDİR Egolarınızı Yok Edin, Özgünlüğü Yakalayın Sosyal yaşamımızda etrafımızdaki insanları durmaksızın niteliyor ve hatta bunu yaparken onları kendi bilgi birikimimize göre zihnimizde şekillendirdiğimiz farklı insan profillerinin bulunduğu gruplarda sınıflandırıyoruz. Bunu yaparak bir önlem aldığımızı düşünsek de kendimizi dış dünyadan soyutlamakla kalmıyor, aslında o insanların bize katabileceklerini de var olan değer yargılarımız sebebiyle kontrolsüzce ve farkında olmaksızın reddediyor, adeta körleşiyoruz. Onları yakından tanıdıkça tavırlarıyla, kişilikleriyle önyargılarımızı yanıltmış, haksız çıkarmış olsalar bile kafamızdan, önsezilerimizin inşa ettiği, sağlam temellerden yoksun, sığ fikirleri uzaklaştıramıyoruz. Hangi konulardaki yorumlarının kayda değer olduğunu, hangi konulardakilerin ise gereksiz olduğunu zihnimize kodluyoruz. Böylece bir konuşmada onları ne zaman gerçekten dinleyip ne zaman ise anlamsızca kafa sallayarak dinlercesine davranıp kulaklarımızı tıkayacağımıza karar veriyoruz. Onlarla aramıza, belli noktalarda keskin ve silinemez kırmızı çizgiler çekiyoruz. Daha tanışmadan önyargılarımızla kişiliklerimizin arasına diktiğimiz duvarlar sizce ne kadar izin veriyor onları gerçekten tanımamıza? Mantıklı konuşamayacaklarına inandığımız konularda onları dinlememekle kalmıyor, söz sırası bize geçtiğinde onları şiddetle reddediyoruz ve fikirlerine saygı duymuyoruz. Bu şekilde vizyonumuzun dürbününün yakalayabileceği yeni dünyaları ufkumuzdan siliyoruz. Bireysel başlayan bu önyargılar bazında sınıflandırma işi ne yazık ki sadece bireyin sosyal çerçevesinde kalmıyor. Bireysellikten toplumsallığa doğru yol alıyor, toplumu da sınıflara bölüyor ve tabii ki toplum söz konusu olduğunda bu iş tehlikeli bir hal alıyor artık. Bu durumun toplumumuzun sosyal değerlerini, fertleri arasındaki ilişkilerini bu denli etkilemesinde, özellikle son yirmi yılda, yöneticilerin de yadsınamaz bir etkisi var aslına bakarsak. Öyle ki ikili ilişkilerindeki, tartışmalarındaki anlayışsız, saygısız ve keskin ifadeleri ile halkı etki altına almakla kalmadılar, hitap ettikleri kesimleri kolayca dolduruşa getirebilecek eylemleri ile toplumumuzu düpedüz militanlaştırdılar. Toplumda herhangi bir fikre saplantılı bir şekilde biat etmeyen, açık görüşlü insanlara da “fikirsiz, rengi belli değil” gibi sıfatlar takarak bazılarını toplumdan dışlarken; diğerlerini de bu militan bünyelerden birine katılmaya zorluyorlar. Yani aslında insanlara, bulundukları toplumun bir ferdi olabilmek böyle ayrımcı bir yola girmeyi bir gereklilik olarak sunuyorlar. Böylece gruplaşmalar alıp başını gidiyor toplumda. Sokakta yürürken bile rahatça gözlemleyebiliyorum artık. Herkes birbirine yargılayan gözlerle baktıktan sonra karar veriyor tebessüm edip etmeyeceğine. Etrafımız da etkileniyor toplumun bu gruplaşmış yapısından, öyle ki mekânlar artık salt isimleri ile dolaşmıyor dillerde: “Zenginlerin gittiği yer” oluyor yıllardır bildiğimiz bir kafe, gözlerimizin önünde. Sonra o kafe de değişip bu sosyal grubun gereksinimlerine göre şekilleniyor, uyum sağlıyor. Böylece kişi de artık kendini tüm benliğiyle oraya ait hissetmekle beraber, kendince oraya “layık” olmayanları bakışlarıyla ayıklar hale geliyor sosyal yaşantısında. Bu kafelerden biri de benim yıllardır severek gitmiş olduğum ve fakat son 2 yıldır gitmediğim “Boğaziçi Pastanesi”. Bu pastane Kızılay’ın en eski pastanelerinden biri, hatta 1950’li yıllarda başlamış yolculuğuna. Son birkaç yıldır gidememe sebebime gelince, iki yıl önce bir anda fiyatlarda alakasız bir artış oldu. Oturduğumda denk geldiğim, yıllardır oraya gelmişliğin verdiği rahat tavırlarla kendini ele veren emektar, yaşlı müşterilerin de eli ayağı kesildi pastaneden doğal olarak. Artık, o amcam orada çay içemiyor ama 40 yıldır onun içtiği çayların toplam maliyeti kadar pahalı arabaları olan insanlar içebiliyor o çayı. Acı bir durum. Bireyde başlayan önyargılar ve getirdiği ayrımlar topluma aktarılmakla kalmıyor, burada, bu kısır döngü ile sınır çizgilerini genişletmeye ve keskinleştirmeye devam ediyor. Peki, insanlar bu ayrımcı ve önyargılarla dolu bakış açılarına nasıl sahip oluyor ve ötesi bunları neden kontrol edip bir yerde “dur” diyemiyor? Bu kontrolsüzce gelişen durumun asıl sebebi ise insanoğlunun sahip olduğu, bireyi yadsınamaz derecede büyük yanılgılara sürükleyebilen egosu. Bireysel egolarımız yüzünden başlıyor insanları önyargılarımız öncülüğünde sınıflandırma. Onların sahip olduğu karakteristik özellikleri görmeyerek, durmaksızın belli bir kalıba oturtma isteği. Önyargılarımız da egolarımızın önderliğinde oluşuyor aslında. Öyle ki bir insanı ilk gördüğümüzde ortak ya da farklı özelliklerimizi ayırt etmeye çalışıyoruz hemen. Eğer bizim daha önce deneyimlediğimiz doğrultuda tavırları varsa bunları onuyor ve “doğrular” kategorisine; hoşlanmadığımız ya da deneyimlememiş olsak bile bize farklı gelen tavırları varsa bunları reddediyor ve “yanlışlar” kategorisine atıyoruz zihnimizde. Egolarımız yüzünden onların uygun gördüğü ama bizim uygun görmediğimiz her bir karakteristik özelliğe, tavra olumsuz bakıyor ve şiddetle reddediyoruz. Bu kişilikleri hayatımıza renk katabilecek yenilikler olarak değerlendirmektense, egolarımızın yarattığı yanılgılar denizinde boğuyoruz. Hatta “Benim egolarım yoktur.”, cümlesini dile getirebilecek kadar boğulmuşuz aslında. “Egoya sahip olmak” kavramının olumsuz bir değerlendirme olduğunu anlayan biz, egolarla yaşamanın gereksinimlerinden biri olan “dört dörtlük” insan olmak terimine uymak için yine devasa egolarımızla, onların kendi varlığını reddediyoruz. Kör ediyor bizi egolarımız. Benliğimizi kazandığımızı zannederken, egolarımızın beraberinde getirdiği mükemmeliyetçi tavırlarla her geçen gün kaybediyoruz onu aslında. Peki, bireyin egolarının toplumda ve kendinde yol açtığı ayrımcılığa, beraberinde gelen yabancılaşmaya ve benliğimizin yok oluşuna nasıl engel olabiliriz? Bu soruna aranan çözümü “Leo” da buldum. O, bir kervansarayda dünyaya gelmiş, sürekli göç etmek zorunluluğu ile herhangi bir toplumun değer yargıları ve fertlerinin baskıları ile kişiliği şekillendirilememiş, bir kalıba oturtulamamış dolayısıyla “yabancılaşmış ve kişiliğini kaybetmiş” olarak değerlendirilse de çoğu okur tarafından; aslında bu kalıplara oturtulmaktan kurtulduğu için özgür ve benzersiz birisi olarak da değerlendirilmeli. Aynı zamanda, herhangi bir yönetim ve onun politikacıları tarafından manipüle edilmekten kurtulmuş birisi ve bu nedenle çok şanslı ve özgünlüğü yakalayabilmiş bir insan: “Nereye gidersen git, birileri sana derinin rengini ve dualarını soracak. Onların itkilerini hoşnut etmekten uzak dur! Oğlum, çoğunluk önünde boyun eğmekten kaçın! İster Müslüman, ister Hristiyan, ister Yahudi olsunlar, seni olduğun gibi kabul etmeliler ya da seni yitirmeyi göze almalılar.” diyor Hasan’ın bir başka deyişle Giovanni Leone de Medici’nin babası, Amin Maalouf’un Afrikalı Leo adlı romanında. Toplumdaki, egolarımızın yarattığı, önyargılarla dolu ötekileştirme ve beraberinde getirdiği yabancılaşma sorununun çözümü bu cümlelerde saklı bence. Komplekslerimizi bir kenara bırakmalı ve kişiliğimizin, karakterimizin başkalarının fikirleri, politik manipülasyonları, siyasi fikir olarak militanlaştırma çabaları ve toplumun dogmaları, güncel kabulleri ile şekillenmesine izin vermemeliyiz. Bizim bu değerler tarafından kabul görmeyen kişilik özelliklerimiz toplumda bir dışlanma sebebi değil tam tersine toplumun bir bireyi olarak ona kattığımız bir renk olarak değerlendirilmeli ve kabul görmeli. Bu durumu sağlayacak olan da biz toplumun fertlerinden başkası değil. Biz benliğimiz üzerinden taviz vermedikçe diğerleri tarafından sindirilmekten kurtulmuş oluruz. Böylece toplumun ve mensuplarının önyargılarını kendimizinki başta olmak üzere yıkabiliriz. Aynı zamanda, bu şekilde toplumda bir sağduyu ortamı oluşturmuş ve insanları zihinlerindeki önyargılarının yarattığı yanılsama dalgalarıyla çırpınan boğucu denizlerden kurtarmış oluruz. At gözlüklerimizi çıkaralım, komplekslerimizi yok ederek egomuzu törpüleyelim ve toplumda özgünlüğümüzü elde edelim. Çünkü insan ancak bu şekilde hayatını kişilere değil de bir amaca bağlayabilir ve mutlu bir yaşam sürebilir. Hepimiz yegâne birer Afrikalı, açıkçası “dünyalı” Leo olalım. Kaynakça: http://www.evrimagaci.org/fotograf/71/5779 Özel 1 Aysu Özel 21301974 TURK102-01 Seda Uyanık Tanrıverdi Sonbahar, Yılın En Güzel Gülümsemesi  Bu yazıyı Vivaldi’nin “Dört Mevsim”i eşliğinde okumaya ne dersiniz? http://www.youtube.com/watch?v=GRxofEmo3HA Siz koltuğunuzda otururken alıp sizi uzak diyarlara götüren, yeşil kırlardan çiçekleri, masmavi gökyüzünden parlayan sıcak yaz güneşini, kuru dallardan sarının bin bir tonunu, yüce dağlardan kar tanelerini zihninize tüm cömertliğiyle sunan Vivaldi’nin “Dört Mevsim”inden başkası olamaz. Dinlerken tıpkı ilkbaharda kendini göstermeye başlayan güneşin yaptığı gibi kimi zaman içinizin ısındığı, kimi zamansa soğuk kış günlerindeki gibi ürpermenize sebep olan bu muhteşem eser bir de kemanını adeta bir uzvuymuş gibi başarılı kullanan yetenekli sanatçı Guy Braunstein önderliğinde Bilkent Senfoni Orkestrası’ndan dinlendiğinde insanı adeta büyülüyor. Klasik müzikle tanışmam ve onun en sevdiğim türlerden biri haline gelmesi küçükken bir hevesle başladığım, şimdilerde ise gülümseyerek hatırladığım bale macerama dayanıyor olsa gerek. Ben klasik müziğe, insana huzur veren kimliği ve insanın yaşadığı dünyaya durup, derin bir nefes alıp, uzaktan bakmasına imkân sağladığını düşündüğüm için hayranım. Kimi parçalar, dinlerken gözlerinizi kapattığınızda sizi sakinleştirip içinizi huzurla doldurabilirken, kimileri kalp atışlarınızı ummadığınız kadar hızlandırıp size hayat enerjisi olabilir. Hissettiğiniz duygu ne olursa olsun, bence önemli ve değerli olan dinlediğiniz parçayı gerçekten yaşayabilmek, onun sizi götürmek istediği yerlere karşı çıkmadan gitmek ve müziğin akışında kendinizi serbest bırakmaktır. Çok sevdiğim klasik müziği, Bilkent Senfoni Orkestrası’ndan canlı olarak dinlemek ise tarif edilemez bir keyif elbette. Bu yüzdendir ki Bilkent Senfoni Orkestrası’nın, Vivaldi’nin “Dört Mevsim”ini çalacağını öğrendiğimizde henüz konsere aylar olmasına rağmen ben ve arkadaşlarım salondan yerlerimizi ayırttık. Konser gününün gelmesini ve o muhteşem saatleri yaşamayı heyecanla bekledik. 18 Ekim akşamı, “Sonbahar… Yılın En Güzel Gülümsemesi” isimli bu sonbahar konseri gerçekten beklediğimize değen, ruhumuzu okşayan ve tıpkı isminde olduğu gibi bizi gülümseten muhteşem bir konser oldu. Özel 2 Trevor Morris’in objektifinden dört mevsim Konser programı Vivaldi’nin “Dört Mevsim”i ve Brahams’ın “Yaylı Çalgılar Altılısı” olmak üzere iki bölümden oluşuyordu. Vivaldi’ye ve “Dört Mevsim”e daha aşina olduğumdan olacak ki ilk kısım beni çok daha fazla etkiledi. Uzun zamandır görmediğim ama beni çok iyi tanıyan bir dostumla karşılaşmışçasına keyif aldım dinlerken. Hani sözcükler olmadan da konuşmadan da anlaşırsınız ya bazı insanlarla, işte “Dört Mevsim” de benim için, kelimler olmadan da bana pek çok şey anlatan, beni bazen gülümseten bazen hüzünlendiren, bazen de alıp uzaklara götüren eski bir dost gibi. Elbette mevsimleri birbirinden ayıramam, birini diğerlerinden üstün tutamam çünkü her mevsimin kendine göre özellikleri, güzellikleri var ama baharların da ben de özel bir yeri olduğunu inkâr edemem. Çünkü bahar deyince aklıma her yanıyla canlı bir doğa geliyor: kuşlarıyla, renkleriyle, getirdiği huzurla… Belki bu baharları sevme durumundan olacak ki “Dört Mevsim”in en sevdiğim kısımları ilkbahar ve sonbaharın özellikle de başlangıçları. Bu kısımları dinlediğimde sebepsiz yere mutlu olabiliyorum dahası nedenini bilmesem de yapacağım şeylere karşı umudum artıyor. Belki “Dört Mevsim”in bahar kısımları değil, belki eserin tümü de değil, onun bana hissettirdiklerini sizin de hissedebileceğiniz. Zaten güzel yanı da bu ya klasik müziğin, sözler olmadan yalnızca notalarla sizin kalbinize dokunabilmek, insanı insan yapan duyguları beslemek ve herkeste farklı bir etki yaratmak onun amacı. Dedim ya, eski bir dost gibi, derinlerinizde kalmış ama yüzeye çıkmaya ihtiyacı olan içinizdeki mutluluğa, huzura, sevgiye belki hüzne, acıya olmaları gerektiği yeri işaret eden iyi bir dost klasik müzik ve “Dört Mevsim” de bu türün benim çok sevdiğim, hiç bıkmadan dinlemeye devam edeceğim en güzel örneklerinden biri. Özel 3 KAYNAKÇA Morris, Trevor. "Trevor Morris Photographics ." Photography Plants & Trees. Web. 23 Ekim 2014. <http://morris-photographics.com/photography/plants.html>. SOĞUK HAVALARDA DONDURUCU DİZELER Selin Güngör Soğuk havalar kendini çok özletmişti bana bu sene. Nedeni bilinmez, havalar soğuyunca içsel bir huzur kapımı çalar ansızın. Kaplar içimi sağdan sola. Atkılara sarınmak, kocaman montların içinde kaybolmak... Ne de güzeldir dışından aldığın o sıcaklığı içinde yaşamak. Böylece korunmuş ve güvende hissederim kendimi belki de, çocukça hislerim içimi kıpırdatır. Sanki üstüme giydiklerim beni bu koca dünyadan koruyabilecekmiş gibi. Olsun, bazen kendini küçük yanılsamalarla kandırmak iyi gelir insana. Fazlaca sorgularım hayatı soğuk havalar yaklaşmaya başladığında. Öyle geçerli bir nedenim de yok. Ne zaman ki yağmurlu havalar çoğalmaya başlar, bulutlar daha bir kara görünür gözüme, işte o zaman bir melankoli çöker üstüme daha ben bile farkına varamamışken. Güneş alışılandan çok daha az kalmaya başlar gökyüzünde, ihtişamlı yerini geceye bırakır kendini çok gösteremeden. Akşamlar erkenden gelir, öğleden sonra oldu mu buz gibi havalar kendini hissettirmeye başlar. Bu kara havalar da ister istemez sorgulatır hayatı bana. Kışın şiir okurken bambaşka bir tat alır insan. Hele okuduğu şiir aşk şiiriyse duyguların aroması bir başka olur, normalden yoğun gelir dizeler. Şiirlerde anlatılan acı daha keskin hissedilir, şairin yaşadığı yalnızlık okurken insanın sol tarafında daha derin sıkışmalara sebep olur. Böyle abartılmış duygular içinde okudum ‘’Anlatsam Geçer Mi?’’ kitabını Sıla Gençoğlu’ndan. Bolca aşk şiiri vardı kitapta. Bolca da kalp kırıklığı, benlik arayışları ve içsel bunalımlarla doluydu. Okurken anlayabiliyordum yazarın ruhunun iyileşilmeye bırakılmış açık yaralarla dolu olduğunu. ‘’Anlatsam geçer mi Daha çok anlatsam Daha uzun anlatsam geçer mi Hem yazıyla hem rakamla yazsam Bütün kabiliyetsizliğimle resmini yapsam’’ Anlatacak çok şeyi vardı onun. Dilinin ucundaydı belki de söylemek istediği onca şey. Ama o içinde biriktirmiş, en derinlerine saklamıştı ortaya çıkarmaya korktuğu hislerini. Paylaşmamayı seçmişti çoğu zaman duygularını, en derin okyanuslarının tabanına gömmüştü onları. Çoğu şiirinde barizdi çaresizliği, ne yapacağını kendi de kestiremiyordu. Savruluyordu kendi rüzgarında sağdan sola. Bütün bu bunalımı onunla yaşadım okurken. Karşısına bir sandalye çekmek, uzunca bir sohbet etmek istedim onunla dertleri son bulana dek. ‘’Seviyorlar Oturdukları yerden Öyle sevilir mi Cam çerçeve inecek En az bir yerlerin kesilecek’’ Sayfalar takip ettikçe birbirlerini daha derinlerine indi kendi sorunlarının. Önce yaşadığı kalp kırıklıklarının şiirleri çıktı karşıma. Öyle sıaradn, herkes gibi sevmemişti o. Öylesine yoğundu ki sevgisi, aşık olduğu adamın yokluğunda sevginin kendine verdiği zararı kesici aletlerle anlatıyordu. Ruhu keskin çiziklerle doluydu ve bunu her fırsatta okuyucusunun yüzüne vurmaktan çekinmiyordu. Güçlü olduğunu anlatıyordu bazen, bazen de her ne kadar çabaladıysa da unutamadığını. Her aklına geldiğinde tarifi zor bir burukluk yaşadığını, geceleri bazen kendini var olarak görmediğini... Kendi söylemiyle bitmişti o. Kendi kendini evine almak istemiyordu, yeni benliğini tanıyamıyordu. Bu karanlık dizeler derinden sarsmıştı beni. Soğuk günlerde böylesine ağır dizeler daha çok üşütüyordu insanı. Ama dediğim gibi, bütün şiirlerin tadı bir başkaydı kışın getirdiği bu karanlık ama büyüleyici havalarda. Ne kadar yaralasa da şiirler, ne kadar kendi boşluklarımın farkına varmama sebep olsa da farklı bir keyif verdi bana okurken. Gün batımını izlemek gibiydi bu olay. Güneşin batışıyla yaklaşan soğuğu hissedebiliyordum, içten içten üşüyordum da ama manzaranın bana yaşattığı duygular hepsine değerdi. Kışa yaklaşırken şiirler konusu ne olursa olsun ilaç gibi geldi bana. Kaynakça: Gençoğlu, Sıla. Anlatsam Geçer Mi?, İstanbul: Doğan Kitap, 2017 Başak Kantarcı Onaylanan Cinsiyet Yüzyıllardır toplumlarda dillendirilmeyen ama herkes tarafından bilinen ve insan yaşamını etkileyen kurallar vardır. İnsanlar söylenmeyen ama bilinen bu kuralları referans olarak alarak hayatlarını devam ettirmişlerdir. Büyük bir bölümü isteklerini bastırıp bu kurallara göre yaşasa da aralarından bazıları bu kurallara karşı çıkıp, zorlu bir yolu göze alıp kendi isteklerini hayalden gerçeğe dönüştürmeye çalışmışlardır. Buna verilebilecek en güzel örneklerden biri ise Danimarkalı Kız filmindeki Einar’dan Lili’ye dönüşen muhteşem karakter. Einar, içindeki sese ve isteğe kulak verip erkekden kadına dönüşmek için tüm ameliyatları ve zorlukları göze alarak Lili olarak hayata veda etmiştir. Einar 1920 lerde bu isteği yüzünden toplum tarafından insafsızca yargılanmış ve dışlanmıştır. Doktorlar tarafından bile ciddiye alınmadığı gibi bir de deli olarak nitelendirilmiştir. Bana göre bu insafsız yargılamanın nedeni ise farklılıklara karşı hoşgörüsüzlük ve kalıplaşmış düşüncelerin dışına çıkamamaktır. Çoğu insan kendileri gibi olmayan, kendileri gibi yaşamayan insanları ya deli ya da ahlaksız olarak nitelendirerek işin içinden en kolay şekilde kaçmaya çalışıyor. Ne yazık ki bu durumun üzerinden 96 yıl geçmesine rağmen, günümüzde hala çoğu insan bu duruma karşı aynı tutumda olmaktan ve aynı acımaz eleştirileri yapmaktan çekinmiyor. Kimilerine göre bu durum şımarıklıktan başka bir şey değilken diğerlerine göre ise dikkat çekme çabası. En çok merak ettiğim sorulardan biri ise acaba bu sert eleştirileri yapanların yakınlarından biri bu durumu yaşasaydı ne olurdu? Onlar diye ayırmak, bu durumu yaşayanları ötekileştirmek, yukardan bakmak sizce doğru mu? Onları anlamaya çalışmak, kendimizi veya en yakınlarımızı onların yerine koymak gerekmez mi? Bence ilk olarak beynimizi ve kalbimizi kaplayan, önyargılarımızın oluşturduğu duvarları yıkmalıyız. Daha sonra bu durumu yaşayanları anlayıp, onların seslerine kulak vermeliyiz. Sonuçta karşımızdaki insanlar cinsiyetlerinden mutsuz olup, hissettiği cinsiyete ulaşmak için ezilen, aşağılanan, yargılanan ama kimseye zarar vermeyen masum bireyler. Katillerin, tecavüzcülerin, suikastcilerin bile psikolojisini anlamaya çalışırken kimseye zarar vermemiş bu masum bireylerin psikolojilerini ve iç dünyalarını neden anlamaya çalışmıyoruz? Duyarlılık adı altında benim gibi düşünen bir sürü insan yıllardan beri cinsiyet değiştirenler ve farklı cinsel tercihi olanlar hakkında kamuoyunun bilincini geliştirmek ve hoşgörüyü arttırabilmek için ellerinden gelen her şeyi yapıyorlar. Türkiye’de bu durum için en çok çalışanlar ise, LGBTİ kuruluşu ve LİSTAG. Dünyada ise başta Lady Gaga olmak üzere bir sürü sanatçı bu durumu yaşayan insanların yanında yer alıp, onlara destek veriyorlar. Diğer bir yandan ise dünyada aynı gün tüm ülkelerde farklı cinsel tercihi olanlar ve kimlik değiştirenler ötekileştirilmemek, seslerini duyurmak için onur yürüyüşü yapıyorlar. Yapılan onca şey işe yaramış olmalı ki 2015 yılında Amerika Birleşik Devlet’lerinde eşcinsel evliliği yasallaştırıldı. Bu transseksüellerin, eşcinsellerin zaferi haline geldi ve kendilerini tüm dünyaya kanıtlamayı başardılar. Hepimizin bildiği gibi Amerika’dan çok önce Hollanda eşcinsel evliliğe izin veren bir ülkeydi. Bunun sebebi ise Hollanda’nın çok duyarlı ve anlayışlı bireyler tarafından yönetilmesi değil, orda yaşayan cinsel tercihi farklı olan insanların çok önce harekete geçmesi. 1930’larda Hollanda’da farklı cinsel tercihi olanlar hasta olarak adlandırılıyordu. Hasta olarak adlandırılmak istemeyen ve toplum tarafından ezilen eşcinseller, transseksüeller bu durumu değiştirmek için çok enteresan bir yola başvurdular. Hasta olarak görülen eşcinseller doktora gidip çok hastayım, kendimi eşcinsel hissediyorum deyip rapor alıp, işe gitmemeye başladılar. Bu durum bir süre sonra çok yaygınlaşıp, bir sürü kuruluşun iş verimini azalttığı için Hollanda hükümeti farklı cinsel tercihi olanları hasta olmayarak kabul etmek ve onlara yasal haklar vermek zorunda kaldı. Bence bu durum böyle sorunların çözümünde tek tek hareket etmek yerine ortak hareket etmenin önemini gösteriyor. Umarım bir gün tüm dünya ülkeleri bu masum ve güzel kalpli insanları kabul edip, onlara anlayış göstermeye başlar. Einar bunun öncüsü olup Lili’yi tam yaşayamadan hayata veda etse de, onun gibi olan bir sürü insan onun bu unutulmaz cesur tavrını her zaman hatırlayacak. Sığınamayanlar “Ve takvim yaprakları 2 Eylül 2015’i gösteriyordu…”. İnsanlığa sığmayan o ayıbın gözler önüne çıktığı gündü. O daha üç yaşındaydı, savaşta doğmuş olmak dışında hiçbir suçu yoktu. Büyüdükçe çirkinleşen ve kötüleşen insanlar yüzünden ölmüştü. Açgözlülüğümüz, bencilliğimiz ve umursamazlığımız küçücük bir canı yok etmişti. Aylan Kurdi aslında savaş mağduru tüm çocukları temsil ediyordu. Utanarak soruyorum ki, iyi bir hayatı geçtim yaşamayı bile mi hak etmiyorlar? Sözde olan İnsan Hakları Evrensel Bildirgesi’ne göre yaşamak en doğal hakları. Ama neden veya kimler yüzünden bu sadece sözde kalıyordu? İşte o noktada “büyük güçler” ve çıkarları devreye giriyor. Ercüment Akdeniz’in “Sığınamayanlar” kitabında da neden bir türlü sığındırılamadıkları tüm kanıtlarıyla anlatılıyor. Her şey 2011’de isyanların ve iç savaşın patlamasıyla başladı. Sonra da yüz binlerce hatta milyonlarca insan oradaki hayatlarını bırakıp ülkeyi yavaş yavaş terk etti. Kitap savaşın nedeni üzerinde çok fazla durmasa da bu konuya da değinmek istiyorum. Otorite sorunları, mezhep ve ırk anlaşmazlıkları gibi aslında çok önemsiz -bana göre önemsiz olan- bahanelerle insanları birbirine düşürüp savaş çıkartıyorlar. Bazı ideolojileri kötü amaçları için bir manipüle aracı olarak kullanıp kendilerine piyonlar yaratıyorlar. Onca insanı nasıl öylece öldürebildiklerini, nasıl vicdanları olduğunu anlayamıyorum. Kitaba dönecek olursak, anlatıldığı gibi çok yardımsever(!) olan bazı devletler ise oracıkta oturmuş olanları ancak izliyorlar. Bir sözleriyle savaşı bitirebileceklerini bile bile neden buna karışmıyorlar peki? Sebebi elbette para. Bir akbaba gibi kurbanın ölmesini bekleyip leşleriyle beslenecekler. Belki de kitapta en etkilendiğim kısım Londra’da düzenlenen ve dünya liderlerinin katıldığı Suriye Bağışçılar Konferansı ile ilgili verileriydi. Kitapta yazan bağışlardan en fazla olan 3 tanesi: “Fransa: 2016-18 yılları arasında 1 milyar Euro ek yardım; ABD: 601 milyon dolar ek yardımla birlikte Ürdün’deki mülteci çocukların eğitimleri için 290 milyon dolar; İtalya: 3 yıl içinde 400 milyon dolar”. Herkes çok yardımsever ve masum gözüküyor değil mi? Ercüment Akdeniz buradaki ikiyüzlülüğü göstermek için bir de en fazla gelir elde eden silah üreticilerinin rakamlarını paylaşmış. Onlardan en fazla olan 3 tanesi ise: “Lockheed Martin(ABD): 35.49 MİLYAR dolar; Boeing(ABD): 30.7 MİLYAR dolar; BAE Systems(İngiltere): 26.82 MİLYAR dolar ”. Ve bu listede de ilk listede olan birçok ülkenin adı geçiyor. Aradaki fark size de gülünç ve bir o kadar da korkunç gelmiyor mu? Yaptıkları yardımların sadece göz boyamak için olduğu çok açık bir şekilde ortada bence. Toplumumuzda da söylenen “ İşine gelmediği içindir.” sözü tam da bu durum için olmalı. Ancak onlar kadar Türkiye de suçlu. Onlara doğru düzgün hak tanımayıp bir de üstüne onları iş gücü için sömürüyoruz. Onları potansiyel iş gücü ve birer rakam olarak görüyoruz. Hepsinin öncesinde birer hayatı olduğunu unutuyoruz. Çevremdeki insanların çoğu ve ben ülkemizde bir savaş çıksa korkup kaçabiliriz. Bu durumda bizler de olabilirdik. Herkes savaş mağduru olabilir ve başka bir ülkede sığınıp yaşayabilmek onların en doğal hakkıdır. Artık gerçekten bu haksızlıklara ve sömürülere karşı bir şeyler yapmamız gerektiğini fark ettirdi bu kitap bana. İnsan olduğum için utanıyorum bazen. Kendi baloncuğumuzda, kendimizce sorunlarımızla – gerçekten sorun demeye bin şahit ister- her şeyden bir haber yaşıyoruz. Daha doğrusu böyle yaşamamız birileri tarafından sağlanıyor. Artık öyle bir noktaya geldik ki yaşam kaynağımız olan dünyayı birbirimizin üzerine yıkacağız ve kendi neslimizi kendimiz tüketeceğiz. Birbirimize karşı saygımız, sevgimiz ve güvenimiz kalmadı. Eğer haklarımıza saygıları olsaydı dini için öldürülmez, ırklara soykırımlar yapılmaz, cinsiyeti için sömürülmez, giyindikleri için taciz edilmez veya öğrenilecek diye bazı şeyler yasaklanmazdı. Savaş bizim suçumuz olduğu gibi oradan kaçan insanlara yaptığımız ayıp da bizim. Bütün insanlığın ayıbı tarihe kazınacak ve geçmişe dönüp baktığımızda tek yapabileceğimiz utanmak olacaktır. Peki ders alamaz mıyız? Hayır, eğer ders alabiliyor olsaydık şu anda bunlar yaşanmazdı. Ve sözümü yazarın Shakespeare’den yaptığı bir alıntıyla bitirmek istiyorum: “Cehennem boş. Tüm şeytanlar burada.” Zelal İrem Aldağ 21600984 Akdeniz, Ercüment(2016). Sığınamayanlar, İstanbul: Evrensel Kültür Kitaplığı. Ruşen Kıyançiçek Ebru Onay 21200413 TURK 102-18 23 Eylül 2014 Salı “Karanlıktaki Adam” / Paul Auster August Brill’in karanlık gecelerdeki savaşı… Geçmişin izlerinden kurtulmak mümkün müdür? Ne kadar kaçabilir insan kendisinden, geçmişinden? Paul Auster ‘ın ‘Karanlıktaki Adam’ adlı romanında yarattığı August Brill adlı karakterinin, uykusuz gecelerinde anımsamak istemediği geçmişinden kurtulmak için kendi kendine öyküler kurarak, kendini nasıl da avuttuğunu görüyoruz. Peki nereye kadar avutabilir insan kendini, ne kadar daha kurabilir kendi kendine? Bunun adı bir nevi, bu kişinin kendisiyle iç savaş içerisinde olduğunu göstermez mi? Hayal etmek, hemen hemen herkes için hayatının vazgeçilmezlerinden biridir. İnsanlar istedikleri her şeyin hayalini kurabilirler. Yeni bir hayatın, yeni bir evin, işin ve daha bir sürü şeyin… Brill ise geçmişin acılı izlerini anımsamamak için hayaller kurar ve kendi içinde yeni öyküler yaratır. Öykülerinde ise genellikle siyasi fikirlere dayalı olması akıllarda sorular bırakmıyor değil. İlk olarak Brill’in dönem içerisinde olan Amerika’nın Irak ile olan şavaşını kendi lehine çevirmesiyle Amerika’nın kendi içerisinde iç şavaşın başlamış olduğunu anlıyoruz. Sonrasında Brill’in bu iç şavaşı durdurabilecek Owen Brick adında bir karakter yarattığını ve şavaşın sonlandırılması için Owen’ı, kendisini öldürmesi için görevlendirmesi önce bize önce biraz uçuk geliyor. Oysa biliyoruz ki görünürde yaşanan bir iç savaş yok. Var olan asıl savaş, Brill’in kendi içinde yaşadığı iç savaş. Oysa insan, kendisiyle hesaplaşmaktan kaçıp başka denizlerde yüzerse bu savaş nasıl bitebilir ki? Merak edilen asıl soru August Brill’in anımsamak istemediği geçmişinin altında neler yatıyor? Her ne kadar August Brill geçmişini hatırlamamak için öykülerle kafası dağıtmaya çalışsa da sonunda geçmişinden kaçamıyor. Brill’in hayatına dair ilk izlenimiz hayatının aşkını bulmuş, kariyerinde oldukça başarılı mutlu birisi olduğu. Hayatının aşkı olan Sonia ile mutlu beraberlikleri ve gençlik yaşlarında evlilik hayatın sürmeleri ile aslında bizlere Brill’in gerçekten geçmişinden kaçmasının ne kadar saçma olduğu izlenimini bırakıyor. Ancak daha sonrasında anlıyoruz ki aslında genç yaşta evlenmek, bazı sıkıntılı sonuçları beraberinde getirebiliyor ve akıllardan birbirilerini gerçek anlamıyla tanıyıp tanımadıkları sorusu kazınıyor. Sonia’nın işi dolayısıyla Brill’in kendisini oldukça yalnız hissetmesi, bize her ne kadar anlamsız gelmese de Brill’in yalnızlığı gidermek için bulunduğu arayışlar ve yaptığı seçimler, onu haksız kılıyor. Brill, hayatının aşkını kaybetmesiyle nasıl da yerle bir olduğunu ve yapılan bir hatanın nelere sebep olduğunu sonradan anlayabiliyoruz. Yapılan hatalar, duyulan pişmanlıklar hep bir iz taşıyor içinde. Brill ile Sonia her ne kadar sonrasında ilişkileri yeniden başlasa da hep bir derin yara taşıyorlar içlerinde. Brill, hayatının aşkını tekrar kazanmışsa da kaybediyor. Paul Auster, romanında okuyucularına verdiği mesajlarla bizlerin ilgisini çekmekte oldukça başarılı olduğunu söyleyebiliriz. Savaşın topluma olan etkisini, aile içi ilişkilerin önemininin mesajlarını veriyor. Örneğin, Auster, şavaşa karşıt bir yazarken yine de romanında önemli savaşlardan bahsediyor. Aslında o da Amerika’nın Irak ile olan savaşından çok Amerika’nın kendisiyle savaştığını düşünüyor. Bunu da güzel bir hikaye tasarlayarak ve somutlaştırırarak romanında yer veriyor. Böylelikle bize vermek istediği mesaj daha net hâl alıyor. Sonuç olarak, insan ne kendisinden ne de geçmişinden kaçabiliyor. Oysa kaçmak geçmişi hafızalardan söküp atmaya yetmiyor. Yapılan bir hata ya da pişmanlık varsa zamanı geri getirebilmek pek mümkün olmuyor. Sonuçta verilen kayıpların geri alınamadığı gibi pişmanlıkların da ilacı yok. Ancak dünya dönüyor, hayat devam ediyor ve bizde yaşıyoruz. Tıpkı Brill’in alıntısında olduğu gibi ‘ Şu garip dünya yuvarlanıp gidiyor. ‘ (sayfa, 171). Önemli olan kendimizle hesaplaşmayı bilmek ve barışık olmak. Sizce de öyle değil mi? Zaten şu dünya da hayatı yaşamak için kısıtlı zamanımız varken neden kendimizle barışık olmayalım ki? KAYNAKÇA Auster, Paul. Karanlıktaki Adam. Çev. Şeçkin Selvi. ABD: Can Yayinlari, 2008 KISA ZAMANLARIN UZUN ETKİLERİ Hepimiz hayatımızın nasıl bir noktaya doğru ilerlediğini tahmin edebiliriz. Geleceğe yatırım yapmak için şimdiden çalışırız, şimdiden çalışmak için ise daha önceden eğitilmişizdir bile. Attığımız her adımın önceden planlanmış bir amacı vardır. Hayatımızı genel olarak ele alırız ve buna göre karar veririz eylemlerimize. Kendimizi bu şekilde rahatlatabileceğimize inanırız. Neler yaşayacağımızı seçme imkânına sahip olduğumuzda, kendi kararlarımızı vererek kendi hayatımızın taslağını önümüze serdiğimizde mutluluğa erişeceğimize inanırız. Bunun için de çok çalışırız. Bir gün bir kaçamak yapmak istediğimizde bile, bunu sorumluluklarımızın bittiği günden sonrasına erteleriz. “Kaçamak” sözcüğünün kelime anlamıyla ironi içinde olduğumuzu bile bile. Çünkü, ani verilen kararlar bizim için ikinci plandadır, önce “yapılması gereken” işlerimizi halletmeliyizdir. Refaha erişmemizin tek yolu, rotamızdan sapmadan, dümdüz ve eksiksiz bir şekilde ilerlemekten geçer zannımızca. Oysa hayat düşündüğümüzün tam tersidir. Mutluluğu bulduğumuz zamanlar, hayatımızın genelini düzene koyduğumuzda değil, koyduğumuz düzenin dışına taştığımızda başlar. Kalıplarımızdan kurtulup özgürlüğü içimize çektiğimiz o kısa, ama yaşadığımız bütün monotonluktan çok daha uzun olan birkaç saniye, bulutların ardına ulaşabilecek kadar hafiflediğimiz andır. Başkalarının size dayattığı veya sizin kendinize dayattığınız yükümlülükleri birkaç saniye de olsa üzerinizden atabildiğiniz zaman mutlusunuzdur. Stefan Zweig, Olağanüstü Bir Gece adlı kitabında Baron isimli bir adamın hayatını değiştiren akıl almaz bir gece üzerinde duruyor. Başkahramanımız, hayata duyduğu yoğun şehveti ve hazzı kaybetmiş, duygusuz ve varlıklı bir burjuva. Her gün yaptığı sıkıcı işlerini tekrar ettiği bir günde, at yarışı bahislerinde kasıtlı olmaksızın bir suç işliyor ve bu olay, onun duygularını hayata geri döndüren bir elektrik şoku olarak kalıyor anılarında. Suç işleyerek başladığı günü, fakirlere ve muhtaçlara para dağıtarak noktalayan Baron, bambaşka bir insan olarak devam ediyor yaşamına. Bir anlık mutluluğu sayesinde farklı bir insana dönüşen, önemsiz gibi görünen bir gecede aklının bütün tabularını yıkarak tüm çıplaklığıyla dünyaya tekrardan “Merhaba!” diyen bu adamdan öğreneceğimiz çok şey var. Öncelikle, kendinizi sorgulamaya başlayın. Hepinizin bir hayat amacı var değil mi? Çok çalışıp itibar sahibi olmak, bol bol para kazanmak, mutlu bir aile tablosu içerisinde yer alabilmek… Amaçlarımız ve isteklerimiz ne kadar farklı olursa olsun, başarı ve refah için gösterdiğimiz çabalar hemen hemen aynı. Emekleyerek başladığımız yolu yürüyerek, hatta koşarak bitirmek başarılı olan her insanın tecrübe etmiş olduğu bir durum. Peki ya yolun sonunda ne oluyor? Bütün yol boyunca hayal ettiğimiz özgürlüğü ve başarıyı tıpkı tahmin ettiğimiz gibi bulabiliyor muyuz? Bence hayır. Çünkü içten içe biliyoruz ki asıl mutluluk yolun sonunda değil. Daha önce de anlattığım gibi, yolda yürürken saptığımız farklı mekânlar, farklı duygular ve düşünceler bizi mutlu yapanlar. İnsanlar başarı hikâyelerinde yolun sonundan bahsetmez, yolun sonuna “nasıl” geldiklerinden bahsederler. Bilirler ki değerli cevherler, bu yolda ilerlerken karşılaştıkları küçük mutluluklardır aslında. Yoğun duyguların bir yanardağ misali patladığı ve lavlarını saçarak eski taşların üzerine yeni kabuklar oluşturduğu o değerli kısa saniyeler, dakikalardır bizi biz yapan. Yolun kendisi değil. Bu yüzden hayatın genelini değil de küçük ve önemli anılarını hatırlarız. Eski kayaların üzerini örtüp yeni kayalar inşa ettiğimiz o kısa anlar bizi yolun sonuna taşır. Yol hep aynıdır, tıpkı herkesin bir annenin karnından doğup, sonunda da hayata gözlerini yumması gibi. Oysa her insan farklıdır. Onları farklı yapan ise bahsettiğim bu küçük sapmalardır. Her insanın hayatında en az bir kere “kaçamak” yapması gerekir bu yüzden. Kendi benliğini oluşturup, bir birey olarak devam etmesi için. Yoksa herkesin bir robot gibi aynı yerden yürümesi dünyadaki bu çeşitliliği nasıl oluşturabilir? Zweig kitabında, yaşadığımız bu hayatta kendimizi küçük olaylara nasıl kaptırdığımızı ve bu olayların hayatımızı nasıl temelli değiştirdiği üzerinde yoğunlaşmış. Bunu bize aktarırken de bir insanın içine birden fazla kişilik sığdırmayı başarmış. Baron’un suç işleyerek geri kazandığı duygularını insanlara mutluluk vererek devam ettirmesi, içinde birçok kişiliğin barındığı bir karakter çıkarmış ortaya. İki farklı insan şeklini temsil eden bir karakter daha iyi açıklayamazdı ana fikri. Bir tarafta başkalarının saçtığı mutluluklarla yaşadığını hisseden insanlar, diğer tarafta suç işlemenin verdiği heyecan ve hazzın tiryakisi olmuş bedenler… Hepsi gözlerini aynı hayata açtı, aynı maddi ihtiyaçlara sahip oldu, aynı şekilde hayattan göçtü veya göçecek fakat onları birbirlerinden ayıran minik, bir o kadar da büyük şey: farklı yaşanmışlıklar. Hayatlarının dönüm noktası olan bir gün, belki bir gece. Ani bir duygu patlamasının neden olduğu iyi veya kötü dönüşümler. Bizi farklı kılan, bizi kendimize özgü bir “birey” yapan asıl olaylar. Farkında bile olmadığımız, hayatımızın geneline bakmakla meşgul olduğumuzdan gözden kaçırdığımız asıl anlar. Şu anda kimsek, o olmamızı sağlayan her şey saniyeler içinde gizli. Görmek için yapmamız gereken tek şey küçük bir kaçamak. Sena KORKUT KAYNAKÇA: Zweig, Stefan. Bir Çöküşün Öyküsü. İstanbul: Türkiye İş Bankası Kültür yayınları, 2017. GEBOLOĞLU Aram Yunus Geboloğlu 21202341 Türkçe 102-1 Başak Berna Cordan 01.03.2015 TERCİHLER Theodor W.Adorno, çok dikkatli ve tutarlı eleştiri yapan nadir düşünürlerden biridir. Kendisinin de dahil olduğu Frankfurt Okulu, özellikle hemen her alanda yönelttikleri tutarlı eleştirilerle adından söz ettirmiş ve saygıyı hak etmiştir. Yetkinlikleri, psikolojiden tutun sanata, sanattan tutun günledik yaşama kadar farklılık göstermektedir. Habermas ve Adorno, Frankfurt Okulu içerisinde benim en sevdiğim yazarlardır. Adorno için konuşacak olursak, Minima Moralia, kafasındaki hemen her düşünceyi şahsına münhasır bir üslupla dile getirdiği, kendisinin de en meşhur yapıtıdır. Adorno, yönelttiği karmaşık eleştirilerle okuyucuyu zorlasa da, ele aldığı konseptlere muhtelif bakış açıları getirmesi bakımından oldukça önemlidir. "Yanlış yaşam doğru yaşanmaz"(43, Adorno). Hani çoğu zaman bir cümle ararsınız da, o cümlenin kafanızdaki her şeyi anlatmasını beklersiniz ya, işte tam da o noktadayım. Bugüne kadar envai çeşit güzel cümle gördüm. Gerçekten hemen hemen hepsi akıl doluydu ve vermek istedikleri mesajlar da oldukça netti. Kimisi edebidir, kimisi felsefidir, kimisi de politiktir. Ama en değerlileri, kuşkusuz değişim’ in altını çizenlerdir. Kendimizi bir taş gibi selin önüne koysak da, değiştiremeyeceğimiz tek şeydir selin akıp gitmesidir. Önemli olan şey ise, bir taş olarak kendimizi nereye koyduğumuzdur. Kimi taşlar vardır ki akıntıya direnmeye çalışarak beyhude bir uğraş içerisine girerler ve kimi taşlar vardır ki bulundukları yerden akıntının yönünü değiştirirler. Akıntıya karşı kürek çekilemeyeceğini, daha önce sele birçok kez kapılıp gitmelerinden öğrenmişlerdir. İşte bu yanlış yaşamdır. Sele karşı yanlış pozisyon ve bu yanlış pozisyonu korumak adına yapılan tüm doğrular patalojiktir. O halde yapılan tek şey yanlışı doğrulamaktır. Öyleyse, akıntıyı değiştirmemize engel olan ilk faktör tercihlerimizdir. Bu bir okul tercihi ya da bir eş seçimi değildir. Bu, ne hangi alanda uzmanlaşacağımızı seçmeye benzer ne de hangi kıyafeti giyip hangi şarkıyı söyleyeceğimize. Günümüzde bu tarz kararlar zaten yeterince fevri bir şekilde veriliyor. Tercih, geçmişinizin ne olduğuna, nerede ve nasıl yaşadığınıza göre değişir. Bir öz bilinç meselesidir tercih. Sen olmaktır. Ve seni siz yapabilmektir. Yaşadığın toplumu dönüştürmektir. Bağımsız olmak değil, bağımlı olmaktır. Bugünün çoğu insanı bağımsız olmayı, hayatlarının en önemli tercihi ve başarısı olarak görmektedir. Fakat bu bir hayaldir. En bireyci toplumda bile insanlar bağımsız olamaz ama özerk olmak ise bambaşkadır. Mesele bağımsız değil özerk toplum yaratmaktır. İşte, tam da bu yüzden yanlış yaşam doğru yaşanmaz. Bağımsız olmak yanlış bir tercihtir, akıntıya kürek çekmektir, havanda su dövmektir. Bizler toplumsal GEBOLOĞLU2 hayvanlarız. Özgürüz ama bağımsız değiliz. Varmamız gereken en ileri nokta otonom varlıklar olarak aramızdaki iletişimi sağlam bir şekilde kurmaktır. Özden önce topluma dönük bir yaşamdır bizimkisi. Genlerimiz bir yana, bizi var eden içinde yaşadığımız toplumdur. Ne söylersek söyleyelim ne yaparsak yapalım, olumlu ya da olumsuz hepsi karşı tepki içindir. Var olduğumuzu hissetmek ve düşünmek kadar, varlığımızın hissedilmesi ve olumlanması da önemlidir. Yanış hayatı doğru yaşamaya çalışıyoruz. Başına buyruk bireylerin kendi binasını inşa ettiği bir şehirle herkesin uyumlu ve koordineli olarak inşa ettiği bir şehir aynı mıdır? Bugün, insanlar toplumda zoraki olarak yaşadıklarını hissediyor ve çarpık bir kentleşme gibi günden güne kendilerini yok ediyorlar. Özne kendini ne kadar yüceltiyorsa o kadar yozlaşıyor. Toplum yaşayan bir bedense bireyler beynin nöronları gibidir. Sinir sistemi toplumun genel eğilimidir. Bu irade bir bireyin altından kalkabileceğinden çok daha fazlasıdır. Öyle olmasaydı zaten toplumun varlık sebebi ortadan kalkardı. Fakat yaygın görüş ise her şeyin bireyin kendi ellerinde olduğudur, yani aslında insan kendi hayatının tanrısıdır. Ama öyle olmadığını görüyoruz. Bunu her gün yolunda gitmeyen işlerimizden, teknik aksaklıklardan ve uzun ya da kısa vadeli planların çöküşünden anlıyoruz. Hep beraber kaldıracağımız yükü tek başımıza kaldırmaya çalışıyoruz. Narsist eğilimlerimiz bizi birbirimize yabancılaştırıyor. Yanlış yaşamı doğrulamaya çalışıyoruz. Fakat bir şeyleri değiştirebilmek için önce kendimizden başlamaya hâlâ şansımız var. Tercih bizim. Adorno, Theodor W. Minima Moralia. 1951. İstanbul: Metis Yayınları. 2005. Başak Dik 21501940 Ölüm Gibi Bir şey Geçen gün annemle eve giderken fark ettim aslında havamızın ne kadar da pis olduğunu. Hafif nezleydim, burnumun tıkalı olmasından ve arabanın bütün gün güneşin altında bekleyip ısınmasından ötürü arabanın içi pek bir havasız geldi ve ben de camı açtım. Fakat bin bir zorlukla akciğerlerime çekmeye çalıştığım havanın arabanın içerisindeki havadan hiçbir farkı yoktu. Civarda bulunan onlarca parka ve yemyeşil ağaca rağmen hava ne daha temizdi ne de daha ferah... Nefes alamadığımı hissettim bir an. Normalde olsa “Burnum tıkalı o yüzden” der üzerinde fazla durmazdım ancak birkaç gün önce, bir sosyal paylaşım sitesi olan Facebook’ta gördüğüm hava kirliliğinden bahseden haberi okuduktan sonra işin ciddiyetine vardım. Hava kirliliği ve küresel ısınma da pek çok kişi için ölüm gibi aslında. “Ölüm gibi”den kastım: dünyanın sonunun geldiği ve hepimizin öleceği değil, hava kirliliği ve küresel ısınma ile ölümle olduğu gibi her an içe içe, burun buruna yaşıyor ama aslında varlığını ve ciddiyetini hiç fark etmiyor oluşumuz. Bazen fark etsek bile görmezden geliyoruz. Peki neden göz göre göre kendi yaşam alanımızı mahvediyoruz? Doğayı korumak daha pahalı olduğu için mi? Peki bir Kızılderilinin de dediği gibi; son ağaç kesildiğinde, son nehir kuruduğunda ve son balık avlandığında mi anlayacağız paranın yenmediğini? Eminim o zamana dek, bu durumu çoktan öngörmüş yatırımcı ve tasarımcılar, parası olan insanlara temel ihtiyaçlarını karşılamak için gerekli olan malzemeleri paketleyip satacaklar! Evet havayı bile! Bu kadar şaşırmayalım çünkü şu an bile yapılıyor bu. Kanada’da Vitality Air markası Çin’e şişelenmiş hava satıyor. Bu haberi ilk duyduğumda ben de çok şaşırmıştım ama suyu şişelenmiş halde satın almayı normal karşılayıp havayı şişeyle almaya şaşırmamalıyız. Bunu biz istedik çünkü! Volkswagen gibi dünyanın her yerine çeşitli arabalar satan bir otomobil markasının emisyon ölçümlerinde zehirli gaz salınımının gerçek değerinin çok çok altında değerler gösterecek bir yazılım tasarlaması ile çevreye verdiği değeri gözler önüne sermesine rağmen trafik hala Volkswagen marka arabalarla kaynıyor. Bu arabalar neden iade edilmiyor? Bütün bu olanlara rağmen doğaya hasret insan, ilk bulduğu boşlukta ya ormana pikniğe gidiyor ya da yaylaya, dağ evine kaçıyor. Bakarsınız belki de Yazışmalar 1946-1959 ​kitabında Albert Camus’nun Rene Char’a da dediği gibi olur: “ İnsanın çevresine dikmeye çalıştığı yüksek mi yüksek, kırılgan dekorları doğa günün birinde yiyip bitirecek. Er geç akkarıncalar kemirecek gökdelenleri, bazılarını da bakir sarmaşıklar saracak”. Yazar “İşte o zaman Brezilya’nın gerçekliği ortaya çıkacak” (Camus ve Char 38) diye sürdürmüş mektubunu ancak Camus’nun söyledikleri gerçekleşirse sadece Brezilya’nın değil bütün ülkelerin doğal güzellikleri ortaya çıkar. Gerçekliği demedim, doğal güzelliği dedim çünkü bir ülkeyi o ülke yapan sadece doğal güzellikleri değil insan yaşamını, kültürünü yansıtan yapılardır da aynı zamanda. Bu nedenle ben teknolojiden ve gelişmiş yapılardan tamamen kurtulmamız ve doğaya dönüş yapmamız gerektiğine inanmıyorum. Doğadan kopmadan ve doğaya zarar vermeden metropol hayatı sürdürmenin bir yolunu bulmalıyız. Küresel ısınmayı ve hava kirliliğini ortadan kaldırmak için geç kalmış gibi görünebiliriz ama bu sorunların daha da büyüyüp dünyamızı yaşanmaz bir hale getirmesini engelleyebiliriz. Yoksa bu işten zararlı olarak yine biz çıkacağız. Ya doğayı tamamen yok ettikten sonra en temel ihtiyaçlarımıza bile para vermek zorunda kalacağız dolayısıyla kapitalist düzen iyice perçinlenecek ve parası olmayanlar hayatta dahi kalamayacak ya da doğa bize öyle bir oyun oynayacak ki başımıza gelen felaketler sonucunda tek bir kişi bile sağ kalamayacak. Kaynakça: Camus, Albert ve Rene Char. Yazışmalar 1946-1959. İstanbul: Yapı Kredi Yayınları. ​ ​2015 Şimşek 1Deniz Şimşek 21401523 TURK102-24 Esma Uğur Bilgiç 08.12.2015 Anı Yaşamak Bir milletin dilinde, o milletin hayatında en çok yer eden şeyler için çok fazla karşılık bulunur derler. Peki doğru mu bu? Anı yaşamak. Anlık. Bir anda. Bunlar gibi ne kadar çok ifade var Türkçe’de. Aslına bakarsanız ben öyleyim. Anı yaşıyorum, en azından yaşamaya çalışıyorum. Hiçbir zaman bir konserde, şarkıları telefonuyla kaydeden kişi olmadım. Bir gezide gördüğüm yerlerin fotoğraflarını çekmedim. Yapılacak çok daha güzel şeyler varken neden bunlarla zaman kaybedeyim ki? Yaşamak istediğim o anı elimdeki telefonla fotoğrafını çekerek, sesini kaydederek gölgelememeliyim. Sadece yaşamalıyım. Konserde miyim? Bir daha bu sanatçıyı ne zaman canlı görebilirim ki diyorum hep kendime. Gözlerimi kapatıp dinlemek istiyorum. Kaydedilmiş şarkıları binlerce kez Şimşek 2dinleyebilirim farklı ortamlardan. Peki ya canlı? Hayır. Yıllardır gitmek istediğim bir şehre ya da ülkeye mi geldim? Örneğin İngiltere. Big Ben’in, London Eye’ın çekilmiş milyonlarca fotoğrafı var. Neden bir tane de ben eklemeliyim ki? O anı orada yaşamalıyım, şehrin sokaklarını ilk ve son kez geziyormuş gibi hissederek, koklayarak dolaşmalıyım. Bir şarkıyı kaydetmek, bir fotoğraf çekmek istediğimde bunu yapabileceğim en uygun yer zihnim. Elimdeki hiçbir ses kaydı, hiçbir fotoğraf ben öldüğümde benimle birlikte gelmeyecek. Anılarım? Evet. Anı kelimesi de buradan geliyor işte. Anı yaşamak. Carpe diem. Bu söz kalıplarının bu kadar ünlü olmasının ne gibi bir nedeni olabilir ki başka? Her şeyin bir istisnası vardır derler ya, belki bu konuda ben de bir istisna yapabilirim. Eskilerde kocaman olan, şimdi ise çantaya sokuverip yanımıza alabileceğimiz polaroit makineler… Neredeyse hepimizin materyalist olma yolunda ilerlediğimiz bu dünyada, fiziksel olarak dokunabileceğimiz, hissedebileceğimiz şeylerin önemi büyük tabii ki. Uygun ışığı yakalamak için ya da doğru açıyı tutturmak için çektiğimiz yüzlerce fotoğrafın hangisine bakıyoruz acaba telefonlarımızda? Ama polaroit makinemizle çektiğimiz tek bir fotoğraf… Yıllar geçse bile kıymetini kaybetmeyecektir. O an, o yerde tek bir tuşa basıyoruz ve fotoğraf, kağıdına basılmış bir şekilde ellerimizde. Polaroitlerin güzelliği de bu işte. Bir anda istediğin fotoğraf, makinenin içinden çıkıveriyor. Eskiden olduğu gibi makinenin filmini fotoğrafçıya götürüp saatlerce beklemiyorsun fotoğrafların basılması için. Ya da cep telefonunun içinde bir kere bile yüzüne bakılmadan eskiyip gitmiyor fotoğraflar. Polaroit fotoğraflar anlıklar. Ve sana anı yaşamana izin verdikleri için güzeller. Âşık olmak polaroitlere benziyor olmalı. Anlık. Birisi gelip kalbinde bir düğmeye basıyor. Ve o kişinin hayali ellerinde. Ölümsüz. Birini kaybetmek… Bu da polaroitlere benziyor olsa gerek. O anın acısı her zaman kalbinde kalacak. Ölümsüz. Arkadaşlarınla çok güldüğün bir olay, evinin önüde gördüğün yağmurdan ıslanmış yavru bir köpek, doğum Şimşek 3gününde aldığın bir hediye… Hepsinde yaşadığın sevinç anlık. Belki üstünden yıllar geçince ve o arkadaşlarınla oturduğunda neye güldüğünüzü hatırlamayacaksınız. Kapının önüdeki o minik köpeği eve almak için annene yalvarışların sonuca ulaşmamış olacak. Ya da doğum gününde gelen o hediye kullanılmaz hâle gelmiş, çoktan çöpün yolunu bulmuş olacak. O an yaşadığın mutlulukla birlikte dudaklarındaki gülümsemenin izi yıllar sonra bile kaybolmayacak emin ol. O anki mutluluk seninle birlikte mezara da gelecek. Hiçbir kaydın, filmin, fotoğrafın yapamayacağı gibi. Bunun tam tersi de doğru tabii ki. Çok sevdiğin bir eşyanı kaybettiğinde hissettiğin mutsuzluk. Yakın bir arkadaşın trafik kazası geçirdiğinde hissettiğin çaresizlik, hüzün. Belki o kayıp eşyanı bulacaksın günler sonra. Kazadan sağlam bir şekilde çıkacak arkadaşın. Peki o anlarda yaşadıklarını unutman mümkün olacak mı? Yoksa hafızanda kendilerine sonsuza kadar birer yer mi edinecekler? Polaroitler dedim, sana anı yaşaman için bir fırsat veriyorlar. Çektiğin bir fotoğrafın kontrastı, ışığı, açısı üzerinde saatlerce oynamanı istemiyor da direk çekip kurtulmanı istiyor. O an o fotoğrafı çektiğin yeri hisset ve ondan yıllar sonra tekrardan fotoğrafa baktığında o anı yine yaşa diyorlar. Lafı carpe diem demeye getiriyorlar. Anı yaşa. ALDATIRSAM BENDEKİ PARÇANDAN VAZGEÇMİŞ OLURUM Hiçbir din, felsefi görüş, toplumsal kural, ahlak değeri yoktur ki aldatmayı normal görsün ya da kutsasın. Ben rastlamadım. Üç kitabi dinde de zina olarak tanımlanan aldatma her iki cinse de yasak. Üstelik zina olması için illa ki fiziksel temas da gerekmiyor. Göz zinası vb. diye uç örnekler de var. İstisna toplumlar olmakla birlikte çokeşlilik de yasak. Peki bütün bunlar kadının da erkeğin de birinden tamamen vazgeçmeden başka birine gitmesini engelleyebilmiş mi? Üstelik bunun cezasının ölüm olduğu toplumlarda bile aldatma var olmaya devam ediyor. İnsanı dehşete düşüren cezalara rağmen, başka bir bedene dokunma isteği, başka gözlerde takılıp kalma arzusu yok edilememiş. Peki insan kendisini ölüme bile götürebilecek kadar tehlikeli bir davranışta neden bulunur öyleyse? Tüm katı kurallı, ahlakçı felsefelerden sıyrılıp sadece insana bakmaya çalışmak, belki de en doğrusu. Tam burada Schopenhauer gibi düşünecek olursak aldatma şiddetli bir cinsel içtepi sonucu kişilerin yapmaktan kendini alıkoyamadığı bir eylemdir sadece. “Her aşk, daha belirlenmiş, daha özelleştirilmiş ve en dar anlamıyla daha bireyselleştirilmiş bir cinsel içtepidir” (Schopenhauer, 2002, s.10) der Schopenhauer. Aşk bile şiddetli bir cinsel içtepiyse aldatma başka ne olabilir ki? O halde aldatırsak ya da aldatılırsak hayatımızdaki insandan başka birine yoğun bir cinsel içtepi duymuş oluyoruz. Suçsusuz yani! Şiddetli bir cinsel içtepi hissetmenin ötesinde de bir şeyler olmalı. Tüm dünyevi temel gereksinimlerini karşılamış bireylerin, rutinleşen hayatlarına heyecan katma arzusu olabilir mi mesela? Mantıklı görünüyor, olabilir. Sıradanlaşan, her günün birbirinin aynı olduğu hayattan biraz uzaklaşma isteği, evet bu da olabilir. Kendini kendine ispatlama isteği, hala güzelim, yakışıklıyım, gencim, çekiciyim, beni isteyen başkası da var; evet, bunlar da oldu bence. Keşif isteği, başka bedenleri merak etme, niye olmasın? Hayatımızda olan kişiye mesaj, gizli mesaj; tutkuyla sev beni. Tutku eksik hayatımda, arabanı sever gibi sevme beni. Bunların hepsi olabilir, kabul. Fakat bunların hiçbiri benim gözümde aldatmayı aklamıyor. Çünkü inanıyorum ki, aldatırsam bendeki parçandan vazgeçmiş olurum. Aldatma eylemine bir sebep bulmak zorunda olduğumuzu düşünmüyorum. Neden fakat, fakat diyelim ki? Eğer aldattığımızda ya da aldatıldığımızda fakat, fakat diyerek kekeliyorsak o kişiyle hayatımıza devam etmek istiyoruzdur. Sadakatsizliğe akla uygun bir kılıf bulduğumuzda mevcut durumumuzu korumak için şahane bir gerekçemiz olur. Aldatanı ya da aldattığımızı terk etmiyorsak korumak istediğimiz onurumuz, servetimiz, tek taraflı aşkımız, çocuklarımız, artık gerekçemiz her neyse bir şey vardır. Bu gerekçe ne olursa olsun sadık kal(a)mayanı aklamaya çalışmak bana çok içten pazarlıklı bir davranış gibi geliyor. Dürüst değil. Oysa bence aldattığında ya da aldatıldığında mutlaka bir şey yapman gerekir. Hayatına öylece devam edemezsin. Aldatmanın, aldatılanı da aldatanı da çok incittiğini düşünüyorum. Yok, yok incitme hafif oldu. Yaraladığını mı desem? Evet, bu daha