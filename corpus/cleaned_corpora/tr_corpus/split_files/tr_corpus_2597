bilir ise nurun âlâ nurdur. Zira Hakk azze ve celle Kur'an-ı Kerim'i Arap dilinde gönderdi ve Allah elçisi Muhammed'in dili Arapça idi. Padişah ilimsiz adım atmayıp cahilce işlere mani olduğu için Allah'ın lütfuna mazhar, ilim yâr ve yardımcısı olduğu için iki cihanda da bahtiyar olur. Bilge padişahlara bir bak ki nasıl hatırı sayılır işler yaparak avazelerini âleme Davut gibi salmış ve bu kubbede hoş bir seda bırakmışlardır. Feridun'a bir bak ve İskender'e ve Erdeşîr'e ve Nûşirevân'a ve Dârâb'a ve Emirül-mü'mînin Ömer ve Emirül-mü'mînin Ali efendimize ve Ömer bin Abdulaziz'e ve bir bak Harun Reşid'e ve Me'mûn'a ve Mu'tasım'a ve İsmail b. Ahmed Sâmânî'ye ve bir bak Mahmud bin Sebüktekîn'e... Allah cümlesine rahmetiyle muamele etsin. Yaptıkları işler ortadadır, tarihlerde ve kitaplarda kıssaları yazmaktadır. Okuyucular bu hükümdarlardan hâlâ sitayişle bahsetmekte ve onlara dualar etmektedirler. Hikâye Rivayet olunur ki Ömer bin Abdulaziz (rahmetullahi aleyh) zamanında bir kıtlık baş göstermiş ve halk perişan olmuştu. Araplardan bir tayfa Ömer'in huzuruna vararak şikâyetlerini dile getirdiler Ya Emirül-mü'mînin, açlıktan et ve kanlarımıza dadandık, yani ki açlıktan kırıldık. Betimiz benzimiz kireç kesilmiş. İhtiyacımız olan yiyecek ancak beytülmâlde bulunabilir. Hazineye yığdıkların ya bizzat senin ya Rab Teâlâ'nın yahut da Hakk'ın kullarınındır. Eğer ki, hazinedekiler Rab Teâlâ'nın ise rabbin onlara ihtiyacı yoktur ve dahi biz de onun kullarıyız. Eğer ki hazinedekiler bizzat senin ise ‘Bize karşı cömert ol çünkü Allah cömertçe verenleri ödüllendirir.' [Yusuf, 88] Bize hayrına bağışla da Allah mükâfatını sana eriştirir. Yok, eğer bizim ise hazineyi bize sebil eyle de şu darlıktan düze çıkalım, baksana bir deri bir kemik kalmışız. Ömer bin Abdulaziz onların bu halini görünce içi parçalanarak gözünde yaşlar birikti. Ve şöyle dedi Dediğiniz gibi olsun. Kendileriyle ilgilenilip isteklerinin derhal yerine getirilmesini emretti. Müsaade istedikleri vakit Ömer bin Abdulaziz Ey insanlar, nereye böyle. Hakk Teâlâ'nın kullarının dava ve şikâyetlerini bana arz ettiğiniz gibi benim maruzatımı da Hakk Teâlâ'ya arz edin, yani ki ismimi hayırla yâd ederek bana hayır dualarda bulunun. dedi. Ardından o Arap tayfası ellerini göğe açarak Ya rabbi, yüceliğine and olsun ki Ömer bin Abdulaziz biz kullarına nasıl muamele ettiyse sen de ona öyle muamele et. diye dua ettiler. Duanın hemen akabinde göğü aniden bir bulut kaplayarak sıkı ve şiddetli bir yağmur ve dolu yağdı. Sarayın damına düşen dolulardan bir tanesi bir tuğlayı ikiye yardı. Tuğlanın arasından bir kâğıt düşüverdi. Kâğıtta şunların yazdığını gördüler Bu Allah'tan Ömer bin Abdullaziz'e, kendisini cehennem ateşinden azat ettiğimizin beraatıdır. Bu, Ömer bin Abdulaziz'i cehennem ateşinden beri tuttuğumuzun vesikasıdır. Bu minvalde bahse konu edilecek epeyce kıssa mevcuttur. Ama gına gelmesin diye bu kadar ile iktifa edildi. Dokuzuncu Fasıl Devletin Nâzırlarının Maddi Durumlarına ve Vaziyetlerine Dair Nâzırlık görevi büsbütün itimad telkin eden birisine buyrulur. Bu vazifenin buyrulduğu kişi dergâhtaki hadiselerden haberdar olup, ihtiyaç duyulması ve kendisinden talep edilmesi durumunda bildiklerini serdetmelidir. Nâzırın bizzat kendisinin vergi toplama ve gelirat denetlemesi, olan biten hakkında az ya da çok malumat sahibi olması için nahiye ve şehirlere dürüst ve namuslu bir naib görevlendirmesi lazımdır. Emeklerinin karşılığı ve maaşları raiyetin sırtında bir kambur olup yeni sorunların ortaya çıkmaması ve söz konusu kişilerin yolsuzluk ve rüşvete bulaşmamaları için, yaptıkları iş mukabilinde ihtiyaçları beytülmâlden karşılansın. Allah'ın izniyle böylece onların bu hassas çabalarından mali açıdan verimli sonuçlar elde edilecektir. Onuncu Fasıl Sahib-Haber, Muhbirler, Beridler ve İzleyecekleri Siyasete Dair Yanı başında yahut uzağında kalmış ordu ve raiyyetin durumlarını araştırıp onlardan haberdar olmak padişahlığın gereklerindendir. Hükümdar böyle yapmaz ise şanına noksan gelir ve halk bunu onun gafil, ihmalkâr ve gaddar biri olduğuna yorarak Memlekette yolsuzluk, bozgunculuğun alıp başını gitmesi padişahın umurunda değil. der. Şayet padişah olan bitenden haberdar da tedbir almıyorsa zulme rıza gösterip zalimlere ortak olur yok eğer haberdar değilse ahmak, aymaz kara bir cahildir. Bu iki itham da hoş değildir. Şu halde muhakkak surette bir sahip-habere hacet vardır. Cahiliye devrinden İslam'a kadar her asır ve çağda hükümdarların her şehirde hayır olsun şer olsun her meselede malumat sahibi olan bir sahib-haberleri olagelmiştir. Bir şahıs bir tavuk yahut bir saman torbasını gasp etmişse padişah bunu 500 fersahlık mesafeden duyup, gasp edene gazaplanarak cezasını verirdi. Böylece diğerleri padişahın tetikte olduğunu, her yere adamlarını yerleştirdiğini bilirlerdi. Bu adamlar zalimlerin kanunsuz işlerine mani olur, halkın asayişini sağlayıp cihanı abad eylemeye koyulurlar. Üstünde büyük bir itinayla durulması gereken bu husus, memleketin selamet ve felaketi kendilerine bağlı olduğu için büyük ölçüde şahsi menfaatleri peşinde koşmayan, hiçbir zan altında bulunmayan ellere, doğrudan padişaha karşı sorumlu dillere ve kalem erbabına tevdi edilmelidir. İşlerini gönül huzuruyla yerine getirebilmeleri için maaş ve aylıkları hazineden temin edilmelidir. Onların kanaatlerini de padişahtan gayrısı bilmemelidir. Böylece padişah vuku bulan bir hadiseden haberdar olarak ferman buyurabilecektir. Hal böyle olunca halk padişaha itaat için can atacak, padişahın gazabından da korkacaktır. Öte yandan hiç kimse padişaha karşı isyan etmeye cüret edemeyecektir. Padişahın sahib-haber ve münhi tayin etmesi onun adalet, teyakkuz ve muhakeme gücünün göstergesi olduğu gibi bu aynı zamanda memleketin bayındır olmasına vesile olur. Hikâye Sultan Mahmud Irak'ı fethettiği zamanlarda eşkıyalar, Deyr-i geçî kervansarayında kervan yolcularından bir kadının malını gasp ettiler. Bu eşkıyalar Kirmân eyaletinin hemen yanı başındaki Kuç u beluçlardandır. Kadıncağız Sultan Mahmud'un dergâhına vararak şikâyetini şöylece arz etti Eşkıyalar malımı Deyr-i geçî'de gasp ettiler. Ya malımı onlardan geri al yahut malımın bedelini bana öde. Sultan Mahmud Deyr-i geçî nereye düşer. dedi. Kadın Hakkında malumat sahibi olup idare ve muhafaza edebileceğin kadar memleket fethet. dedi. Sultan Haklısın, lakin bu hırsızların cinsi cinsiyeti nedir, nereden geldikleri hakkında bir fikrin var mı. Kadın Kuç u beluç gelmişlerdir. idiler, Kirmân ilinden Sultan Bahsettiğin yer pek uzak ve dahi benim hâkimiyet alanım dışında olduğu için elimden bir şey gelmez. Kadın Mademki tebayı kollayamıyorsun cihanın jandarmalığına ne diye soyundun, daha koyunları kurttan koruyamıyorken bu ne çobanlık davasıdır. Şimdi benim şu zayıflığıma ve senin şu aczine bak. dedi. Mahmud'un gözleri dolu dolu oldu ve Doğru dersin, mallarının bedelini ben vereceğim, hırsızlara da elimden geldiğince gerekeni yapacağım. diyerek malının tazmin edilmesini emretti. Sultan Mahmud Kirmân vali ve emiri olan Ebû İlyâs'a şöyle bir mektup yolladı Irak'a ilerleyişimden maksat o havaliyi ele geçirmek değildi. Zira o vakitler Hindistan'ı zapt meseleleriyle boğuşuyorduk. Nihayet Iraklı Müslüman ahali, Deylemîlerin kargaşa, zorbalık ve sapkınlıklar içinde oldukları yollu mektuplar yazdı. Dediklerine göre bu sapıklar güruhu güzel buldukları bir kadını yahut tüysüz bir oğlanı gördükleri yerde yakalayıp, kaba kuvvet kullanarak ahlaksızca işler yapıyorlar imiş. Kadınlara yaklaşır gibi erkeklere sokuluyorlar imiş. Peygamberin ashabına fütursuzca hakaretler yağdırıp, Hz. Aişe hakkında ileri geri konuşuyorlar imiş. İkta sahipleri reayadan iki üç kere vergi alıyorlar keyiflerince davranıyorlar imiş. Mecdü'd-devle denen şah kendisine şahinşah denilmesiyle kanaat edermiş ve dokuz nikâhlı karsı varmış. Sapık mezhepli zındıklar, kasaba ve şehirlerde fütûr etmeden cirit atıyorlar, yüce yaratıcı olan Allah'ı alenen reddetmeyi dillerine pelesenk ederek, namaz, oruç, zekât ve haccı külliyen inkâr ediyorlarmış. Ne ikta sahiplerinin bu sapıkları zapt ü rapta kudreti, ne de yaptıkları zulüm ve zorbalıkta bir düşüş varmış. Vaziyetten bütün çıplaklığıyla haberdar olunca, bu meseleyi halletmeyi Hindistan seferime yeğleyerek ilk hedef olarak Irak'a yöneldim. Deylemîler ve zındıkların yeryüzünden köklerini kazısınlar diye üzerlerine pir ü pak itikatlı, halis muhlis Müslüman, Hanefî mezhebinden Türkleri saldım. Bu askerler bir bazısını kılıçtan geçirdiler, bazısını zincirlere vurarak zindanlara tıktılar, bazısı çil yavrusu gibi dağılarak evlerinden barklarından oldular. Boşalan görevlere Râfızî, Harici ve Bâtınîlerin can düşmanı olup, Türkler gibi ehl-i sünnet olan Hanefî ve Şafiî mezhebinden Horâsân hâcegân ve mutasarrıflarını getirdim. Iraklı kâtiplerin alayının o sapkın güruhtan olup Türklerin işini bozduklarını bildiğimden ötürü, onların hiçbirinin divan işlerinde kalmasına müsade etmedim. Bu siyasetle Irak mülkünün defterini, Tanrı azze ve cellenin tevfikiyle kısa bir müddet zarfında dürdüm ve dahi Hakk Teâlâ bizi yeryüzünde fesadın kökünü kurutmak, barış ehlini koruyup gözetmek, adl ü ihsanla cihanı abad etmek içün yaratıp cümle halka memur kılmıştır. Yeri gelmişken, Kuç u beluç kavminden başıbozuk ve eşkıyadan bozma bir tayfanın Deyr-geçî keransarayında yol vurup yağma eyledikleri kulağıma geldi. Onları derdest edip, çaldıklarını alarak ipte sallandırmanı yahut zincirlere vurarak, gasp ettikleri mallarla beraber Rey şehrine yollamanı istiyorum. Ne cüret ve kudretle Kirmân'dan kalkıp benim illerime vararak yol vurup yağma yaparlarmış. Kaldı ki Kirmân bize Sümenât kadar uzak değildir. Şol buyurduklarım yapılmaz ise üstünüze ordular salarak Kuç u beluç'un intikamını burnunuzdan fitil fitil getiririm. Sultanın ulağı işbu haberi eriştirince, Ebu Ali İlyâs'ın etekleri tutuştu. Ulağı sitayişlerle göklere çıkararak, Sultan Mahmud'a armağan olarak envai çeşit altından, gümüşten cevahirler, deniz ürünü ince işli takılar, çil çil altınlar gönderdi ve şöyle dedi Emrinize amade bir bendenizim, boynum buyruğunuza kıldan incedir, zannedersem haşmetmeabları Kirmân ve civarından pek haberdar değiller. Zira şu kullarının orada baş gösterecek bir keşmekeşe mahal vermesi katiyen mevzubahis değildir. Kirmân ahalisi ehl-i sünnet, dini düzgün kimseler olup hak yoldadırlar. Kuç u beluç, Kirmân'dan sarp dağlar ve çetin geçitlerle, engebe yollarla ayrılmış bir yöredir. Şu kulunuz dahi alayı çapulcu ve haydut olan o güruhtan yaka silkmektedir. Sayıları kalabalık bu güruh 200 fersahlık bir hat boyunca ortalığa dehşet saçıyorlar. Ben bir avuç askerimle onların hakkından gelemem. Sultanımız en iyisini en doğrusunu bilirler. Onlara karşı izlenecek siyasete ondan başkasının aklı ermez. Her ne buyurlar ise buyruğa boynumuz kıldan ince. Ebu Ali'nin cevabını ve bendelikler sunduğunu işiten Sultan Mahmud, onun doğru söylediğine kanaat getirdi. Ebu Ali'nin elçisine bir hilat vererek geri yolladı ve ona Ebu Ali'ye deyiniz ki Kirmân askerini toparlayıp Kirmân vilayetini kolaçan eyle, falan ayda da Kuç u beluç'a sınır olduğu hudut boyuna vararak orada mevzilen, haberci sana falan nişânımızı eriştirdiğinde derhal harekete geçip Kuç u beluç'a saldır, kimseye aman vermeden önüne geleni kılıçtan geçir, burada mallarının gasp edildiğini ileri sürenlere haklarını teslim etmem için, ihtiyar ve kadınların mallarına el koyup bana göndererek onlarla esaslı bir ahit ve sözleşme yaparak geri dön. Sultan Mahmud, Ebu Ali'nin elçisini yolladıktan sonra Ok kullanmasını bilen ve Kirmân'a gidecek tüccarlar sefer hazırlıklarını yaparak yüklerini bağlasınlar. Kervanlarına rehberlik yapacak müsellah bir muhafız alayı tahsis ettim. Haydutların gaspına maruz kalanların yahut bir maddi hasar görenlerin zararlarını telafi edeceğim. diye münadi çağırttı. Bu haber şehirde yayılınca cümle tüccarlar Rey şehrine sökün ettiler. Padişah bir emir nezaretinde yanlarına 500 kişilik muhafız alayıyla münasip bir zamanda onları yola revan eyleyerek şöyle dedi Endişelenmeyiniz, hemen ardınızdan askeri bir birlik daha sevk edeceğim. Muhafız alayına emir verdikten sonra, süvarilerden sorumlu bölük konumatınını huzuruna yalnız çağırarak ona bir şişe güçlü zehir verdi ve şöyle dedi İsfahan'a vardığında tüccarlar işlerini görene kadar orada on gün konakla. Bu süre zarfında on harvâr iyisinden İsfahan elması satın alıp develere yükle ve beraberinde götür. Hırsızların kol gezdiği mıntıkaya vardığın gece o elmaları zehirle kardıktan sonra bir diğerine bulaşsın diye yan yana koy. Sonra elmaları yerinden çıkarıp kervana dağıttıktan sonra yola çık. Hırsızların bulunduğu bölgeye vardığında, haydutlar görünmeye başlayınca kervana iyice üşüşmeleri için oralı olmayın, bozgun yemiş gibi ricat edin. İki üç saat sonra dönerek tepelerine çökün. Haydutların çoğunun o zehirli elmaları yiyerek gebereceklerinden eminim. Kalan sağları da siz itlaf edin. Onlardan malları aldığınızda iyisinden on beygirini şu yüzükle birlikte Ebu Ali İlyâs'a gönder. Kuç u beluç hırsızlarını perişan ettiğimizi ve şimdi askerleriyle bu haydutların yurtlarına saldırmasını, tepelerine çökmesini, fermanımı icra etmesi gerektiğini haber ver. Sen de emir olarak kervanı Kirmân serhaddına ulaştırasın. Emir Emrin başım üstüne. diyerek huzurdan ayrıldı. Kervan kafilesini alarak İsfahan'a geldi. Oradan on harvâr elma tedarik ederek Kirmân'a yöneldi. Aynen sultanın emrini ifa ediyordu. Hırsızlar sızdırdıkları bir casus sayesinde yıllar var ki benzeri uğramamış, bin şu kadar küsur hayvan, göz kamaştıran nice mallar, servetler barındıran bir kervanın 500 kişilik süvari muhafız alayıyla güzergâhlarından geçeceği haberini alınca şenlendiler. Kuç u beluç bölgesinde ayak takımından sayıları 4.000'i bulan silahlı haydut güzergâha pusarak kervanı beklemeye koyuldu. Emir, kervan ve askerleriyle mezkûr mahalle vardığında yöre sakinleri bin küsur süvari haydutun yolu kuşattığını haber verdiler. Emir Burayla onların bulunduğu yer arasında kaç konak vardır. diye sordu. Yöre sakinleri haydutların beş fersahlık bir mesafede olduklarını söylediler. Kervancıların içlerine bir kurt düştü. Emir kervancıların hepsini toplayarak onlara şöyle dedi Tasalanmayınız, biz mallarınızı cansiperane koruyacağız, kaldı ki sultan bizi bir vazife için göndermiştir. Padişahın ne size ne bize bir kastı vardır. Sultanımız bu haydutların geçen yıl gasp ettikleri malları onlardan geri almak niyetindedir. Endişeye mahal yok, Hakk şerleri hayr eyler, güneş bir doğsun, Allah'ın yardımı bize erişecek ve dediklerimi yerine getirirseniz inşallah hayırsıyla muradımız üzre devredecektir felek. Kervan ahalisi bunları işitince sevinç içinde, Ne buyurursan başımız gözümüz üstüne. dediler. Emir Bu gece hareket ettiğimizde süvariler benimle kervanın önüne geçsinler, mallarınıza göz koyan bu haydutlar sizden kendilerine karşı koyanları öldüreceklerdir. Yarın oraya vardığımızda, haydutlar görünmeye başlar başlamaz ben kaçacağım, siz de peşimden kaçın. Ben ne yaparsam siz de aynısını yapın. Bu işte bir hayır olduğunu görüp şaşıracaksınız ve sultanın elbet bir bildiği olduğundan ötürü emrini harfiyen yerine getirelim. diyerek geri döndüler. Gece çöktüğünde emir, elma yüklerini hazırlayarak tıpkı sultanın dediği gibi yaptı. Zehirli çuvaldızın ucunu elmalara batırarak onları yerlerine yerleştirdi. Adamlarından beşini zehirli elma yüklerini taşıyan on deveye bakmak için görevlendirerek onlara şöyle dedi Bizim kaçtığımızı gören haydutlar kervana üşüşerek yükleri yağmaya koyulunca elma denklerini çözün küfelerin ağzını yırtarak yerlere saçtıktan sonra siz de bir yolunu bulup oradan uzaklaşın. Gece yarısı olunca emir hareket emri verdi. Kafile muntazam sabaha kadar yol aldı. Güneş yükselmeye başlayınca haydutlar dalkılıç üç koldan peydahlanarak kervana doğru seğirttiler. Emir onlara doğru bir iki hamlede bulunarak birkaç ok attıktan sonra gerisingeri kaçmaya başladı. Kervanda yaya bulunanların hepsi de emirin kaçtığı yere kadar yarım fersah yol gittiler. Haydutlar gönül ferahlığıyla yükleri yağmalayarak, mallar ve kumaşlarla eğleşip kervanı talana koyuldular. Hemen hemen alayı elma küfe ve çuvallarına hırsla saldırıp yemeye koyuldular. Bir saat sonrasında hepsi tek tek yere yığılarak ölüyorlardı. Güneşin doğmasından bir iki saat sonra ordu kumandanı emir yüksekçe bir yere çıkarak kervan ve haydutlara baktığında ova boyunca yere yığılmış insanlar gördu. Sevinç içinde hızla inerek, Ey kervan ahalisi, müjdeler olsun ki sultanın himmetiyle haydutların alayı geberip gitti. Az bir kısmı kalmıştır. Haydi aslanlarım, ellerinizi çabuk tutunuz da geriye kalanların tepesine çökelim. dedi. Cümle ahali ovaya inip kervana vardıklarında yerlere yığılmış haydut leşleri, oraya buraya saçılmış oklar, yaylar, kargılar, kalkanlar gördüler. Çok azı can çekişmekte ve başlarına ne feci bir felaketin geldiği haberini memleketlerine götürecek tek bir tanesi sağ kalmamıştı. Emir nice harvâr silahı toplatarak kervanı kazasız belasız menziline eriştirdi. Kervan ahalisinin sevinçten içi içine sığmıyordu. Kervanın bulunduğu noktayla Kirmân Emiri Ebu Ali İlyâs arasında on fersahlık mesafe var idi. Emir bir gulam ile Sultan Mahmud'un yüzüğünü Ebu Ali'ye yollayarak onu olan bitenden haberdar kıldı. Ebu Ali vaziyetten haberdar olunca vakit geçirmeden ordu toplayarak Kuç u beluç'un üstüne yürüdü. Kervandan sorumlu emir de ona katıldığında on binden fazla kişiyi kılıçtan geçirerek binlerce altın dinar, nice mal, değerli eşya, hayvan ve pusatlar ele geçirdiler. Aldıkları ganimetin miktarının ne kadar olduğunu kimsenin havsalası alamazdı. Daha sonra Ebu Ali toplanan cümle ganimeti emirle beraber Sultan Mahmud'a gönderdi. Sultan münadisine şöyle duyurmasını emretti Irak'a geldiğimde Kuç u beluç haydutlarının mallarını gasp ettiği kimseler, zararlarını tazmin etmemiz için dergâhımıza varsınlar. Davacılar dergâha gelip mutlu mesut dönüyorlardı. Bu hadisenin ardından, elli yıl boyunca o yolda tek bir hırsızın bile izine rastlanmadı. Mahmud her yerde sahib-haber ve casuslar görevlendirmişti. Birisi diğerinin haksız yere tavuğuna el koysa sultan bundan haberdar oluyor ve olayı soruşturuyor idi. Padişahları tahtlarında tutan işte hep bu nizamdı. Al-i Selçuk bu noktayı ihmal eylese yok olur gider. Hikâye Ebu'l Fazl Segzi, şehit Sultan Alparslan'a (Allah burhanını aydınlatsın) Neden sahib- haberiniz yoktur. diye sorduğunda Alparslan Saltanatımı yerle yeksan gönüldaşlarımı benden soğutmak istiyorsun. diye cevap verdi. edip mı Ebu'l Fazl sebebini sorunca Alparslan şöyle anlattı Bir sahib-haber tayin eylediğimde, bana gönül veren hatırı sayılır birisi ona olan muhabbetim ve itimadımdan ötürü haberciye rüşvet vermekten kaçınır ve o da dostumuza saygı göstermez. Öte yandan hasmım ve rakiplerim onunla ünsiyet peyda eyleyip ona ihsanda bulunurlar. Hal böyle olunca ister istemez sahib-haber kulaklarımıza daima ahbaplarımızdan yalan yanlış, düşmanlarımızdan da iyi güzel haberler fısıldar. Güzel ve yalan haber tıpkı bir ok gibidir. Bu oklardan birisi hedefini bulduğunda gönlümüz günbegün dostlara karşı soğuduğu için onları çevremizden uzaklaştırırken hasımlarımızı kendimize daha da yaklaştırırız. Sonra bir bakarsın ki kısa bir zamanda başımıza düşman kesilen dostların yerine düşmanlar çöreklenir. Ardından mülkümüzde telafisi imkânsız hasarlar vücuda gelir. Eğer ki hal bu minval üzre ise itimada şayan ve dini bütün bir sahib-haber olması yeğdir. Cümle hasetçilerin şerrinden emin olması için padişahın da ferasetli ve işinin ehli olması gerektir. İnşallahu Teâlâ. On Birinci Fasıl Bargâhtan Sadır Olan Ferman ve Emirlerin Saygın Tutulmasına İlişkin Bargâhtan ziyadesiyle fazla mektup neşrolunmakta. Kemiyet arttıkça kıymet azalır. Dolayısıyla mühim bir mesele olmadıkça meclisi âlîden bir şey neşrolunmasın. Ferman, kişi emredileni ifa etmedikçe onu elden bırakmayası bir azameti haiz olmalıdır. Şayet bir kişinin fermanı hor gördüğü, icrada kusur eylediği ortaya çıkarsa ol kişi sarayın muhiplerinden dahi olsa ağır bir cezaya çarptırılmalıdır. Hükümdarı diğerlerinden ayıran fark onun hükmünün geçmesidir. Hikâye Rivayet olunur ki bir kadın Nişabur'dan Gazne'ye, Sultan Mahmud'un huzuruna, maruzatını arz için gelerek Nişabur âmili tarlama el koyup zimmetine geçirdi. diye şikâyette bulundu. Âmile kadıncağızın tarlasını geri vermesi için ferman çıkarıldı. Elinde tarlanın bir tapu senedi bulunan âmil Bu, benim arazimdir. Meseleyi dergâha sarahatle beyan ederim. dedi. Kadın bir kez daha Gazne'ye vararak durumundan şikâyet getirdi. Gulam-ı hassı gönderip mezkûr âmili Gazne'ye getirerek bin sopa vurdular. Âmil önce bu sopa cezası yerine 20.000 Nişabur dinarı kefaret ödemek istediyse de talebi reddedilerek şöyle paylandı Madem bu tarla senin üstüne şer'an tapulu idi, neden padişahın hüküm ve fermanına itaat edip dergâha vararak halini ibraz etmedin, böyle davranmakla muhakkak padişahın gazabına uğradın. İşte bu, padişahın fermanına küstahlık edenlere ibret olup ucu hükümdara dayanan her şeye boyunlarını eğip itaatkâr olsunlar içindir. Hikâye Rivayet olunur ki, Melik Pervîz ordu seraskeri olan Behrâm Çûbîn'e ilk başta pek muhabbet besler idi. Şarap meclisinde olsun, avda yahut tek başına bir an için bile onu yanından ayırmazdı. Behrâm'ın binicilikte emsalsiz ve savaşçılıkta üstüne yok idi. Günlerden bir gün Pervîz'e Herât ve Serahs vilayetinden her birisi bir harvâr ihtiyaç malzemeleri ve türlü türlü mal yüklü 300 kızıl tüylü deve getirdiler. Pervîz, gelen malların hepsini olduğu gibi Behrâm'ın sarayındaki geniş ve büyük bir mutfağa götürmelerini emretti. Ertesi gün Pervîz'e, Behrâm'ın dün gece kölesine yirmi sopa vurduğu haberi iletildi. Pervîz öfkelenerek Behrâm Çûbîn'i derhal huzurda hazır eylemelerini buyurdu. Behrâm huzura vardığında, Pervîz silahhaneden 500 adet kadar kılıç getirmelerini istedi. Kılıçlar getirildiğinde Pervîz Ey Behrâm, şu kılıçlardan en iyilerini seç. dedi. Behrâm, 150 kılıç seçti. Pervîz Bu seçtiklerinden de en iyilerini seç. dedi. Behrâm, iyisinden 10 kılıç seçti. Pervîz Bunlardan da en mükemmellerini seç. dedi. Behrâm, 2 kılıcı ayırdı. Pervîz Şimdi bu iki sokmalarını emret. dedi. kılıcı tek kına Behrâm Çift kılıç tek kına sığmaz efendim. dedikten sonra hatasını derhal anladı ve hükümdarın önünde eğilip özür talep etti. Pervîz Sırf hizmetimde bulunduğun için üstümde hakkın olduğundan ve o makama bizzat kendim getirmiş olduğumdan ötürü seni gözden çıkaramıyorum yoksa yaptığını yanına bırakmazdım. Tanrı azzevecelle hükümranlık ve saltanatı bize tevdi ederek seni değil bizi arzda adil bir padişah kılmıştır. Demekliğim oldur ki şikâyeti olan kişi maruzatını gelir bize arz eder biz de gereği her ne ise icrasını adaletle emrederiz. Bundan böyle idarendekilerden yahut kölelerinden biri bir suç işlese mucibince cezalandırmamız ve hiç kimsenin haksızlığa maruz kalıp sıkıntıya düşmemesi için bizi haberdar etmen gerekir. Bu defalığına seni affettim. Gör ki nice idiler padişahlar. Behrâm ki Pervîz'in sipah-sâlârı idi, amma en hora bile layık görülmeyen azarlara düçar oldu. On İkinci Fasıl Padişahın Hayati Meseleler ile İlgili Olarak Dergâhtan Gulam Göndermesi Dergâhtan mütemadiyen padişahın desturu olmaksızın, teklifsizce nice gulam gönderildiğinden ötürü halk sıkıntılara maruz kalmaktadır. Bu gulamlar haksız yere haraç kesmektedir. 200 dinar meblağlık bir davadan gulam gidip kendisi de ekleyerek 500 dinar talep etmektedir. Bu durumda reaya yoksul düşmekte ve vergisini vermekte gecikmeler olmaktadır. Çok önem arz eden bir mesele olmadıkça gulamın gitmemesi ve gittiği takdirde de fermânı âliyle gitmesi gerekir. Her şey yolunca yordamınca olsun diye gulam da söz konusu davanın meblağı hakkında bilgilendirilerek ondan fazlasını alması men edilmelidir. On Üçüncü Fasıl Casusları Sevk ve İdare, Mülkün Selameti ve Raiyyetin İşlerine Dair Hiçbir şeyin hiçbir surette gizli saklı kalmaması ve vuku bulan yahut ayyuka çıkan bir meseleye anında müdahele için kulaklarına çalınan her şeyi padişaha ulaştıracak, tacir, seyyah, sûfî, yoksul, sakatatçı kılığında, dört bir yana casuslar salınmalıdır. Nice zamandır valiler, mukti'an, memurlar ve emirler padişaha karşı kötü emeller beslemekte, husumet içinde isyan bayrağını açma niyetindedirler. Casuslar bunların niyetlerini hükümdara eriştirdiği ve padişah da zamanında davrandığından ötürü onları derdest eylemiştir. Böylece karanlık emelleri kursaklarında kalmıştır. Şayet bir başka hükümdar onun toprağına saldırma niyetinde ise onu püskürterek icabına bakmıştır. Öte yandan casuslar reayanın iyi kötü bütün hallerinden padişahı haberdar kılmışlar padişah da Adudu'd-devle'nin yaptığı gibi onların öcünü almıştır. Hikâye Deylemîlerden Adudu'd-devle'den aklı daha pek, kavrayışı tez, feraseti daha yeğin birisi yok idi. Bayındırlık ve imar işlerinden haz duyan âlicenap ve meselelere her yönüyle vâkıf idi. Günlerden bir gün bir casus ona şöyle bir haber ulaştırdı Emir buyurduğunuz meselenin halli için yolladığınız şu bendeniz, şehir kapısından iki yüz adım kadar yol almıştım ki yol kenarında beti benzi atmış, surat ve boynu yara bere içinde bir delikanlı gördüm. Beni görünce selam verdi. Selamını aldıktan sonra ona orada ne diye dineldiğini sordum. Delikanlı Adaletle hükmeden padişah ve kadısı olan bir şehre gitmek için yoldaş aramaktayım. dedi. Ben Ağzından çıkanı kulağın duyuyor mu, Adudu'd-devle'den daha adil ve âlâsını, şehrimizin kadısından daha âlimini nereden bulacaksın. dedim. Delikanlı Eğer padişah adil ve meselelere vâkıf olaydı, atadığı kadı da doğru dürüst olurdu kadının nizamsızlığından hükümdarın pek ihmalkâr olduğunu anladım. Ona Padişahın ne ihmalini ve kadının nizamsızlığını gördün ki. dedim. ne Delikanlı Hikâyesi uzundur, lakin yol aldıkça kısalır. dedi. Ben Hay hay, bana her şeyi anlatabilirsin. dedim. Delikanlı Hadi öyleyse, kıssayla yolu kısaltalım. dedi. Yolda ilerledikçe hikâyesini anlatmaya koyuldu Bil ki ben falanca tüccarın oğluyum. Babamın konağı bu şehirde falan civardadır. Babamın nasıl bir adam olduğunu ve dahi malik olduğu mal ve mülkün ne idüğünü şehirde bilmeyen yoktur. Babam cihandan göçünce ben de birkaç yıl kendimi gönül eğlencelerine, iyş ü işrete, şaraba verdim. Nihayet hayattan ümit kesesiye çetin bir hastalığa müptela oldum. Tanrı azze ve celleye eğer bu hastalıktan kurtulursam hacca gideceğimi ve Allah rızası için gaza eyleyeceğimi nezrettim. Ardından Tanrı azze ve celle şifa verdi sağlık ve selametime kavuştum. Takat bulunca evvela hacca gitmeye ardından gazaya katılmaya niyet ettim. Bütün cariye ve gulamlarımı azat eyleyip birbirlerine nişanlayarak altın ve gümüş ve tarladan neyim var ise onlara bağışladım. Kalan mal ve mülkümü de elli bin dinar bedelle elden çıkardım. Sonra kendi kendime şöyle bir düşündüm Çıkacağım şu iki sefer tehlikelerle dolu olduğu için şunca altını da beraberimde götürmek akıl kârı değildir. Ben de otuz bin dinarı yanımda götürüp yirmi binini bırakmaya karar verdim. İki bakır ibrik, her birisine onar bin dinar koyarak içimden Şimdi bunları kime teslim etsem... diye düşündüm. Âlim, hâkim ve bizzat padişahın Müslümanların canına, malına asla hıyanet etmeyeceği için kendisine emanet ettiği birisi olduğundan dolayı şehir ahalisi içinden altınları sadece kadıya teslim etme fikri içime yattı. Bu niyetimi kendisine açtığımda kabul etti ve gayetle sevindim. Sabaha karşı uyanıp altın dolu iki ibriği tutup hanesine götürerek, mütevekkil, emanet ettim. Yola düşerek haccımı eda ettikten sonra Mekke ve Medine'den gazilere katılmak için Deryâ-yı Rûm'a gittim. Birkaç yıl cihat ettikten sonra bir gazada kâfirlerce kıstırılıp surat ve muhtelif azalarımdan yaralanarak, dört yıl Rumîlerin elinde esir kaldım, zincire vurulup zindanlarında yattım. Bir gün Rum kayseri hasta düşünce bütün savaş esirleri ve mahpuslar azat edildiler. Böylelikle ben de hürriyetime kavuştum. Yol masraflarımı karşılayacak miktar para kazandım. İhtiyacımı karşılayacak yirmi bin dinarı bir zaman kadıya emanet ettiğim için rahat idim. İşte bu ümit ile harap ve bitap bir şekilde tam on yıl sonra kalkıp Bağdat'ın yolunu tuttum. Bağdat'a varır varmaz soluğu kadının yanında aldım. Yanına vardığımda perişan halimden ötürü beni görmezden gelerek bana hiç teveccüh etmedi. Bir iki defa yanına vardım ettim derken iki gün bu şekilde geçti ama hiçbir şekilde bana teveccüh etmiyordu. Üçüncü gün huzuruna vardığımda, ortalık sessizleşince ona Ey Müslümanların kadısı, ben falanca kişi, falanca tacirin evladıyım, hacca gittim ve cihada katıldım. Nice mihnetler çektim. Yanımda götürdüğüm elimde avcumda her ne var ise hepsini yitirdim ve gördüğün gibi bu sersefil hallere düştüm. Zırnık altına hükmüm geçmez. Yanına emaneten bıraktığım o iki ibrik altına şu anda ihtiyacım vardır. dedim. Kadıdan hiç ses seda çıkmadı, bahse konu olan şeye hiç kulak asmayarak kalktı hücresine gitti. Kalbim kırık oradan çıktım. Takatim kesilmiş, halim perişan olduğundan ötürü evime gidecek mecalim yok idi. Geceleyin mescidde uyuyor, gündüzün bir köşede kıvrılıyordum. Meseleyi on kere kadıya açtığım halde hiçbir sonuç çıkmadı. Bir gün yanına vararak ağır konuşunca bana Git be adam, sevda başına vurmuş ve malihülyadan dimağın kurumuş abuk sabuk konuşmaktasın. Ne seni tanırım ne de neden bahsettiğin hakkında en küçük bir fikrim var. Sözünü ettiğin o delikanlı da böyle pejmürde değil eli yüzü düzgün, gayetle şık ve yakışıklı biriydi. dedi. Ben Kadı Efendi, ben tam da o kişiyim. Ama feleğin sillesini yediğimden ve yokluktan bu haldeyim. dedim. Kadı Kalk şuradan be adam ve daha fazla da başımızı ağrıtma bizim. dedi. Ben Kadı hazretleri, yapmayın etmeyin, Allah'tan korkunuz yok mu, kabir azabından, hesap korkusundan pervanız yok mu. dedim. Kadı Kalk git şuradan, canımı da sıkma. dedi. Ben Altınlarımdan beş binini al senin olsun, bakiyesini de tarafıma verin, çünkü elim darda. dedim. İş o raddeye vardı ki kadıya Ey kadı, o iki bakraçtan biri, kendi rızamla, senin olsun, diğerini de bana ver ki mesele kapansın. dedim. Kadı Delilik iyice başına vurmuş senin, böyle yapmaya devam edersen aklını kaçırmış biri olduğuna hükmeder ve seni ömrühayatın boyunca kurtulamayacağın zincirlere vurarak tımarhaneye kapatmalarını emrederim. dedi. Bu sözler üzerine gözüm korktu. Kadının altınlarımın üstüne yatmayı kafasına koyduğunu anladım. Ferman onun fermanıydı, her ne buyursa icra edilirdi. Ben de huzurundan usulca ayrılarak kendi kendime Kadı da şeriata muğayir davranıyorsa şimdi hakkımı almak için hangi kapıyı çalayım. dedim. Ne kadar kafa yordumsa da bir hal çaresi bulamadım. Kendi kendime Eğer padişah Adudu'd-devle adil bir hükümdar olaydı benim bu yirmi bin dinarımı gasp eden kadının avuçlarında olmazdı. dedim. İster istemez kendi mal ve mülkümden umudumu keserek işte böyle bu şehri terk etmekteyim. Adudu'd-devle'nin casusu bu sözleri işitince adamın haline acıdı ve ona şöyle dedi Aziz dostum, ümit ümitsizliğin akabinde gelir. Neylerse güzel eyleyen mevlaya tevekkül eyle, çektiğin meşakkatleri es geçmez. Şu köyde misafirperver, eli açık bir dostum var. Ben onu ziyarete gidiyorum. Seninle karşılaştığıma oldukça sevindim. Kerem et bu gece bu dostumun yanında kalalım. Yarın ola hayır ola. Ardından onu dostunun evine götürdü. Evde hazır olanla onlar da karınlarını doyurduktan sonra casus, bir odaya çekilerek adamın başına gelenleri başından sonuna bir kâğıda döktü. Ertesi gün padişah Adudu'd-devle'nin sarayına götürmesi için kâğıdı bir köylüye vererek ona Saraya vardığında falanca hadimle görüş ve bu yazıyı ona takdim ederek bunu falancanın gönderdiğini, derhal Adudu'd-devle'ye kâğıdın iletilmesi gerektiğini söyle. dedi. Köylü saraya vararak yazıyı hadime takdim ettikten sonra, hadim yazıyı Adudu'd-devle'ye ulaştırdı. Adudu'd-devle yazıyı okuyunca kan beynine sıçradı. Derhal bir ulak yollayarak, Falan kişiyi derhal huzurda hazır eyle. dedi. Ulak, casusa gelerek emri bildirdi, casus da delikanlıya Kalk şehre gidelim zira Adudu'd-devle ulak göndererek seni emrediyor. dedi. Adam Hayırdır inşallah. dedi. Casus Galiba bana yolda anlattığın şeylerden kendisi haberdar olmuş, Allah'ın izniyle muradına ereceksin. dedi. Ardından ikisi de kalkıp padişahın huzuruna geldiler. Haksızlığa uğrayan adam Adudu'ddevle'nin huzuruna vararak tazimde bulundu. Adudu'd-devle delikanlıya hürmetle davranıp haline vâkıf olmak için odayı boşaltarak konuyla ilgili etraflı sorular sordu. Delikanlı da hikâyesini baştan sona beyan etti. Adudu'd-devle olanları işitince yüreği burkuldu. Adama şöyle dedi Bundan böyle için rahat olsun, mesele artık bize intikal etmiştir. Allahü Teâlâ bu saltanat ve devleti haksızlığa maruz kalanların ve düşkünlerin derdine derman, Müslümanların malına göz kulak olalım diye bize ihsan buyurmuştur. O kadıyı oraya atayıp kendisine Müslümanların canını ve malını emanet eden biziz. Müslümanlar arasında hakkaniyetle hüküm versin de adaleti sağlasın ve kimseye ne gönlü kaysın ne de kimseden pervası olsun ve de rüşvete tevessül etmesin diye ona beytülmâlden emeğinin hakkını verip maaş bağladık. Gel gör ki daru'l mülkümde bunlar meydana geliyor. Önceleri mahrumiyet içinde yaşayan bir kişiyi arazi sahibi olmasını, aile ocağı kurup mülk ve servet yığmasını sağlayan bu vazifeyi ona Müslümanlara böyle hainlik yapsın diye mi verdik. Sen gönlünü ferah tut, Allah'ın izniyle hakkın olan şeye seni kavuşturacağım. Şimdi gidip hazineden nafakanı alıvererek buradan İsfahan'a doğru yola çık. Seni çağırıncaya kadar orada falanca kimsenin yanında kal. Ardından adama hazineden 200 dinar altın ve beş kat elbise vererek aynı gece onu İsfahan'a yolcu ettiler. Adudu'd-devle, kadıya neylesem de gasp ettiği malı elinden çekip çıkarsam diye gece gündüz kafa yoruyordu. Kendi kendine şöyle düşünüyordu Kadıyı derdest edip işkenceler yapsam hiçbir şekilde cürmünü itiraf edip eylediğini ikrar etmez. Kendisine toz kondurmadığı gibi o Müslümanın malı da arada zayi olur. Diğer yandan halk da Adudu'ddevle'nin kadıya zulmü reva gördüğü dedikodusunu yapar. İşte bu mütalalarla iki ay geçti. O adamı bir daha görmeyen kadı da şöyle düşünüyordu Yirmi bin dinarı götürdüm. Adamın o perişan haline bakılırsa şimdiye kadar çoktan ölmüştür. Hadiseden bir süre geçtikten sonra sıcak bir öğle vakti Adudu'd-devle bir elçisini yollayarak kadıyı huzura getirmesini emretti. Kadı geldiğinde onunla baş başa görüşerek şöyle dedi Kadı hazretleri seni ne sebepten çağırdığımı biliyor musun. Kadı Hünkârımız bilirler efendim. dedi. Adudu'd-devle Bu mesele yüzünden başıma ağrılar girmiş, uyku gözlerime haram olmuştur. Mevzuyu enikonu mütalaa ettim. Feleğin meşrebi dönektir saltanat da baki ve bel bağlanası değil. Ben, Allah'ın kulları, mütavazı çoluk çocuğum ve kendi adıma nice sıkıntılara göğüs gerdim. Ecel çatar, düşman baş gösterip de Allah etmesin bu saltanat hükmümden çıkar da Tanrı azze ve celle mülkü başkasına ihsan ederse çoluk çocuğumun yoksul ve esir düşeceği geldi aklıma. Memleket sathında itimada senden daha layık, daha mütedeyyin, emanete senden daha sadık Müslüman bir kimseyi ne gördüm ne biliyorum. Zira sen âlim, basiretli, takva ehli, Allah'tan korkan ve dürüst bir kimsesin. Sana 2 milyon dinar nakit, mücevherat ve inciler emanet edeceğim. Bunu bir sen, bir ben ve bir Tanrı azze ve celleden gayrı kimse bilmesin. Yarın bir gün başıma bir şey gelirse çoluk çocuğum darda kalıp ele güne muhtaç olmasınlar. Sen şehrin kadısı olduğundan ötürü ihtiyaç duydukları kadar aralarında pay eder kızlarımı da iffetlerine leke gelmesin diye everirsin. Saray ve has odanda sağlam alt geçidi olan bir sığınak inşa edesin. Zindandan çağırttığım katli vacip olmuş 20 katilin sırtına malı yükleyip senin sarayına getirerek sığınağa bırakıp geri dönsünler ardından kimsenin ruhu duymasın diye bu canilerin boyunlarını vurmalarını emretmem içün inşayı bitirdiğinde beni haberdar kılasın. Kadı Başım üstüne efendim, elimden gelen azami gayreti sarf ederim. dedi. Daha sonra Adudu'd-devle, bir hadimi çağırarak Koş, hazineden 200 mağribî altın dinarı bir surreye koy ve derhal getir. dedi. Hadim bir koşu giderek altını getirdi. Adudu'ddevle surreyi kadının önüne koydu ve Şunu al ve hemen o sığınağı yapmaya koyul bu yetmezse başka da yollarım. dedi. Kadı Padişahım, müsaade buyrun da bu hizmeti biz görelim. dedi. Adudu'd-devle Masrafları kendi cebinden karşılaman gerekmiyor, sen sadece tez elden bu işi halletmeye bak. dedi. Kadı, Baş üstüne efendim. diyerek o 200 mağribî altın dinarı yenine yerleştirek oradan ayrıldı. Sevinçten çocuklar gibi şen bir halde, Ömrümün bu son faslında bahtım açıldı talih yüzüme güldü. Olur da Adudu'l'un başına bir hal gelirse bütün bu mal, mücevherat bana ve çoluk çocuğuma kalıp hanem altınla dolup taşacak. Ardından sığınağın yapımına koyulup bir ay gibi kısa bir sürede hemencek müstahkem bir sığınak inşa ettikten sonra Adudu'ddevle'nin sarayına bir gece yarısı vardı. Adudu'd-devle onu huzuruna kabul ederek Bu saatte hayırdır. dedi. Kadı ona, Sığınağın inşasını bitirdiğimden sultanı haberdar kılmak istedim. dedi. Adudu'd-devle Ellerine sağlık kadı efendi, iyi etmişsin, dört elle işe sarıldın ve yüreğimize su serptin. Sana sözünü ettiğim miktarı tamamlamak için 500.000 dinar daha gerekmektedir. Libasından ûduna, anberinden kâfûruna ne varsa hepsini nakite çeviriyorum. Bir iki güne sabret hazır olur, yarın gece de sığınağı bir görmek için gelirim. Şöyle bir bakıp hemen döneceğim için de herhangi bir zahmete girmeyesin. diyerek kadıya gitmesi için müsade buyurdu. Ardından da derhal İsfahan'a bir elçi göndererek davacı adamın süratle gelmesini emretti. Ertesi gün kadının sarayına giderek sığınağı incelediğinde pek beğendi. Kadıya Falanca salı günü yanıma var da hazırlanan şeyleri bir gör. diyerek kadının hanesinden ayrıldı. Ardından hazinedâra 140 ibrik dolusu sultanî altın hazırlamasını, yanına da birkaç inciden sürahi yakut la'l ve mücevherat ile dolu altın bir şişe koymasını emretti. Hazinedâr emredilenleri hazırlayınca, kararlaştırılan salı günü çattı. Adudu'd-devle kadıyı çağırıp elinden tutarak birlikte hazineye indiler. Kadı altınlarla dolu ibriklerle birlikte onca mücevheri bir arada görünce donakaldı. Ardından Adudu'd-devle kadıya Haberin olsun, bu hafta içinde bir gece yarısı müteyakkız ol ki sana bunları yollayacağım. diyerek kadıyı evine uğurladı. Kadının sevinçten içi içine sığmıyor idi. Derken o iki ibriğin asıl sahibi adam çıkagelince Adudu'd-devle ona dedi ki Ayaklarına sağlık, isabet oldu, şimdi senden kadıya gidip ona ‘İtibarını zedelememek için bir müddet sabrettim, canıma artık tak etti ve bütün şehir ahalisi babamın sahip olduğu servetten haberdardır. O iki ibrik altınımı bana geri verirsen ne âlâ yok eğer vermeye yanaşmazsan çıngar koparıp Adudu'd-devle'nin huzuruna varır senden şikâyetler eyler de seni rezil rüsva ederim cümle âleme ibret olursun.' dedikten sonra bak bakayım ne karşılık verecek. Şayet altınını iade ederse altınlarla yanıma gel, yok vermez ise olayın nasıl cereyan ettiğini bana haber ver. Davacı adam vakit geçirmeden kadının yanına varıp yanı başına oturarak kararlaştırıldığı gibi kadıya meseleyi açtı. Kadı şöyle düşündü Eğer bu herif Adud'a varıp hakkımda bir yaygara koparırsa Adud'un içine benle ilgili bir kurt düşer ve o malları da haneme göndermekten cayar. İyisi mi herifin malını vereyim. Nereden baksan 150 ibrik iki ibrikten evlâdır. Ardından kadı adama Az sabret, zaten seni kendim çağırmayı düşünüyordum. dedi. Biraz sonra adam yerinden doğruldu bir odaya girip adamı yanına çağırarak Sen benim can dostumsun seni bir evladım gibi görüyorum, ne yaptıysam sırf iyiliğin için yaptım. Tekrar görüştüren Allah'a hamdolsun. Altınların olduğu gibi duruyor. diyerek iki ibriği adama getirdi ve İşte bunlar senin emanetlerin değil mi. Davacı delikanlı Evet, ta kendileri. dedi. Kadı Al canının istediği yere götür. dedi. Delikanlı, iki hamalı kadının sarayına getirerek o iki ibriği sırtlarına vurup Adudu'd-devle'nin sarayına götürdü. Delikanlı saraya vardığında, tüm devlet erkânının huzura gelmesi için Adud destur buyurmuştu. Delikanlı huzura vararak kulluklarını sunup altın dolu ibrikleri Adud'un huzuruna bıraktı. Adud'un yüzüne bir tebessüm yayıldı ve Hele şükür ki muradına erdin. Böylece kadının da hilekârlığı ortaya çıktı. Bizim hangi yolları izleyerek, nasıl hesap kitap ederek bu altınlarını ortaya çıkarıp onlara kavuşmanı sağladığımızla ilgili pek az şey biliyorsun. dedi. Orada hazır bulunan ekâbir cereyan eden hadiseden haberdar olmak isteyince Adudu'd-devle adamcağızın başına gelenleri, kendisinin yaptıklarını onlara beyan etti. Meclistekiler bu sözleri hayretlerle dinledi. Adudu'd-devle ardından baş hacibi çağırıp, Sarığını alarak başı üryan bir halde huzuruma getir. diye emretti. [10] Kadı emredildiği gibi başı üryan bir halde Adudu'd-devle'nin huzuruna çıkarılınca, gözleri orada bulunan delikanlıya ilişti iki ibrik de Adud'un yanında, hemen oracıkta duruyordu. Kadı, Eyvah, mahvoldum. dedi. Zira Adud'un söyledikleri ve eylediklerinin hep şu iki ibrik altından ötürü olduğunu anlamıştı. Adud kadıya Sen yaşını başını almış bir ayağı çukurda âlim ve hekim biri olup böyle namussuzluklara tevessül ederek emanete hıyanet eyliyor isen diğerlerinden ne beklenir. Şu halde varını yoğunu Müslümanların mallarından ve ondan bundan aldığın rüşvetlerden temin ettiğin aşikâr olmuştur. Bu dünyada hak ettiğin cezaya kati surette seni çarptıracağım diğer cihanda da Tanrı azze ve celle layık olduğun şekilde sana muamele edecektir. Devlet büyükleri İhtiyar ve âlim bir zat olduğundan ötürü canını bize bağışlayınız efendim, ferman sizin fermanınızdır. diye araya girince Adud kadının cümle malına mülküne el koyup büyüklerin yüzü suyu hürmetine canını bağışladı bir daha da onu kadı olarak atamadı. İki ibrik altını da o delikanlıya takdim etti. Böylece hesabını kitabını iyi yaparak ve güzel siyaset takip ederek o Müslüman hakkına kavuşmuş oldu. Hikâye Sultan Mahmud'un başına da buna benzer bir hadise geldiği rivayetler arasındadır. Sultan Mahmud bir gün yolda giderken bir adam ona şöyle bir maruzat arz etti Ağzı bağlı, mühürlenmiş bir kese içinde şehrin kadısına 2.000 kızıl altın dinar emaneten bırakarak sefere çıktım. Hindistan yolunda eşkıyalar beraberimde götürdüklerimi gasp ettiler. Ben de kadıya bıraktığım emanetimi almak üzere geri döndüm. Emanetimi alıp eve vardım. Kesenin ağzını açtığımda kesenin bakırdan paralarla dolu olduğunu gördüm. Kadıya koşarak, ‘Ben sana altın dolu bir kese bırakmışken nasıl oluyor da kesenin içinden bakır paralar çıkıyor.' dedim. Kadı ‘Peki, keseyi bana mühürlü bir şekilde emanet ettin. İçindekilerin altın mı bakır mı olduğunu ben nereden bileyim. Gelip keseyi mühürlü bir şekilde kazasız belasız alıp götürdün. Şimdi gelmiş bana iftira ediyorsun.' dedi. Adam da, El aman ey adil padişah el aman. Şu zavallı kulun feryadına bir ses ver el aman. diye haykırdı. Sultan Mahmud bunları işitince adamın haline yüreği parçalandı. Ona Şimdi git ve gönlünü serin tut. O sözünü ettiğin keseyi bize git getir. Altınlarının icabına bakmak artık bize düşer. dedi. Adam giderek keseyi sultanın huzuruna getirdi. Sultan ne kadar incelediyse de kesede bir sökük dikik izi bulamadı. Adama Keseyi yanıma bırak senin şu meseleni halledene kadar her gün üç men ekmek, bir men et ve her ay da on dinar altın kendi divanımdan alıvererek kullan. dedi. Bir kaylûle vakti sultan Mahmud bu keseyi yanı başına koyarak kesenin hikâyesi üzerinde kafa yormaya başladı. Nihayet keseyi yırtarak içinden altınları alıp tekrar yama vurmuş olabileceklerine hükmetti. Sultanın Tûz işi, son derece göz alımlı ketenden işlemeli bir yatak örtüsü vardı. Bir gece yarısı kalkıp hançerini kaparak bu örtüye bir kesik attı. Sabah olunca üç günlüğüne ava çıktı. Sultanın odasını temizleyen has bir ferraşı vardı. Sabah temizlik için odaya gittiğinde yatak örtüsünün kesilmiş olduğunu görünce sultandan korkusundan ağlamaya başladı. Onu bu halde gören Ferraşhanedeki ihtiyar bir ferraş ona Nedir bu halin. diye sordu. O da Kuyumu kazmak isteyen birisi has odaya girerek sultanımızın yatak örtüsünü parçalamış. Sultanımız şayet bunu görürse gözünü kırpmadan boynumu vurur. dedi. İhtiyar Peki bunu senden başka birisi gördü mü. dedi. Ferraş Hayır. dedi. İhtiyar Öyleyse için rahat olsun, ben meselenin nasıl halledileceğini sana anlatayım. Şimdi sultan üç günlüğüne ava çıkmıştır. Şehirde orta yaşlarda, dükkânı falanca yerde eli sağlam, işinin erbabı Ahmed isminde bir sökükçü var. O yatak örtüsünü ona götür. Öyle ince bir iş çıkarsın da kimsecikler farkına varmasın diye emeğinin hakkını ver. dedi. Ferraş örtüyü derhal sökükçü Ahmed'in dükkânına götürerek ona Ustam, bu örtüyü hiç kimsenin anlamayacağı bir şekilde tamir etmek için ne kadar istersin. dedi. Sökükçü Yarım altın dinar. dedi. Ferraş Ben sana bir altın dinar vereceğim. dedi. Sökükçü Öyle bir tamir edeceğim ki buranın yırtılmış olduğunu kimsenin ruhu bile duymayacak, yarın ikindi namazında sana teslim ederim. dedi. Ferraş oradan ayrılarak söz verildiği gibi ertesi gün dükkâna geldi. Sökükçü örtüyü ferraşın önüne koydu. Ferraş tamir olan yeri bile bulamadı. Sevinç içinde örtüyü alıp getirerek yatağa serdi. Sultan avdan dönünce öğle vakti uyumak için yazlık odasına gittiğinde örtüyü sapasağlam görünce ferraşı emretti. Ferraş gelince Bu örtü yırtılmış idi, kim tamir etti bunu. dedi. Ferraş Sultanım örtü yırtılmış değil idi. dedi. Sultan Korkma, örtüyü yırtan bendim be bu işi bir maksat üzre yaptım. dedi. Bunun üzerine ferraş olan biteni sultana anlattı ve örtüyü falan sökükçünün tamir ettiğini söyledi. Sultan Derhal o sökükçüyü huzuruma çağırın. dedi. Ferraş anında koşarak sökükçüyü sultanın huzuruna getirdi. Sultanın karşısına çıkan sökükçü korktu. Sultan Korkma. Gel yanıma. diye çağırdı ve Bu örtüyü sen mi tamir ettin. diye sordu. Sökükçü Evet ey efendimiz. diye cevap verdi. Sultan Çok ustaca olmuş. dedi. Sökükçü Hünkârımızın sayesinde efendim. diye cevapladı. Sultan Çok güzel, söyle bakalım bu şehirde senden daha mahir sökükçü var mı. diye sordu. Sökükçü Hayır. dedi. Sultan Senden her ne sual eylersem doğru cevap veresin. dedi. Sökükçü Padişahlara haktan gayrı bir şey denmez, yoksa huzurda yalan yanlış konuşmaya kim cüret edebilir. dedi. Sultan Şu birkaç yıl içre ipekten yeşil bir kese tamir ettiğin oldu mu. Sökükçü şöyle bir zihnini yoklayarak Tamir etmişliğim vardır efendim. dedi. Sultan Kim için yaptın. Sökükçü Kadı için yapmıştım. Bana el işçiliğim karşılığında iki altın dinar vermişti. dedi. Sultan Peki o tamir eylediğin keseyi şimdi tekrar görürsen teşhis edebilir misin. dedi. Sökükçü Evet, ederim. dedi. Bunun üzerine sultan elini sedirin altına sokarak keseyi çıkarıp sökükçüye uzattı. Sökükçü keseyi hemencecik, Evet, aynen budur. diyerek teşhis etti. Sultan Pekâlâ, kesede tamirini yaptığın yer neresidir. diye sordu. Sökükçü parmaklarını yama yaptığı yere koyarak gösterince sultan hayretler içinde kaldı. Sultan vakit geçirmeden kadıyı huzura getirmesi için birini yolladı. Kadı huzurda hazır olunca sultan ona Bir de yaşını başını almış âlim bir kimse olacaksın. Ben de şehir kadılığını itimad ederek sana teslim ettim. Emanete hıyanet edip alçaklık yapmak reva mıdır. Müslümanların sana teslim eyledikleri malları sen yağmalayıp onları mahrumiyet içinde bırakıyorsun. dedi. Kadı Efendim, bunlar nasıl sözler. Böyle yaptığımı kim söylemiş. dedi. Mahmud Senin gibi münafık bir it yapmış işte. Ben söylüyorum. Daha sonra keseyi ona göstererek Bak bu keseye, bunu senin yanına emaneten bırakmışlardı. Sen de içindeki altınları çıkarıp yerlerine bakır altın yerleştirdin. Sonra da sökükçüye gidip keseyi tamir ettirdin. dedi. Kadı suçlamaları inkâr ederek Ben bu keseyi ömrühayatımda görmedim, böyle bir şeyden ne malumatım ne haberim var. dedi. Sultan iki adamı huzura çıkarmalarını emretti. Kesenin sahibi ve sökükçüyü huzura getirdiler. Kadı onları görünce dizlerinin bağı çözüldü. Utançtan yüzü kızarıp bozardı. Sultanın korkusundan küçük dilini yutmuşçasına tir tir titriyordu. Sultan Şunu gözaltında tutun kesenin sahibi adama derhal altınlarını iade etsin. Sonra ne yapılması gerektiğini söyleyeceğim. dedi. Son derece bitkin düşen kadıyı, sultanın huzurundan sürüyerek karakola götürdüler. Kadı, vekiline haber salarak yanına çağırıp o 200 sultanî dinarın sahibine iade edilmesi talimatını verdi. Ertesi gün Sultan Mahmud mezâlim eyledi. Kadının sahtekârlığını devlet erkânına ve ileri gelenlere uluorta söyleyerek aşikâr eyledikten sonra kadıyı getirip dergâhın kubbesinden baş aşağı asmalarını emretti. Bunun üzerine devletin ileri gelenleri araya girerek kadının yaşlı ve âlim bir zat olduğunu, 50.000 dinar ödemesi mukabilinde affedilmesini istediler. Kadıdan 50.000 dinar alınarak kendisine bir daha devlet işi verilmedi. Bunun gibi kıssalar anlatmakla bitmez. Kâinatın efendisi sultanımız (Allah devletini payidar kılsın) padişahların adalet, insaf ve doğrukta nasıl olması gerektiğini, haksızlığa uğrayanların hakkını almak için hangi yollara başvurduklarını, bozguncuların yeryüzünden silinmesi için hangi tedbirleri almaları gerektiğini bilsin. Padişahların zekâlarının keskinliği bin kişilik ordudan daha evladır. Allah'a hamdolsun, padişahımız hem keskin zekâya hem muti bir orduya, adalate ve insafa sahiptir. Ülkenin dört bir yanına ulak ve casuslar göndererek olup bitenden haberdar olmaktadır Allah'ın izniyle. On Dördüncü Fasıl Maslahat Gereği Haberci ve Postacıların Gönderilmesi Önemli bazı geçitlere düzenli bir şekilde haberci göndermelidir. Bu işin padişahın bir geleneği olduğunu göstermek, 50 fersahlık bir bölgede gece gündüz meydana gelen bütün olaylardan haberdar olmak demektir. Kendinden önce yaşamış kabile büyüklerinin âdeti olduğu üzre bu haberci ve postacıların sorunlarını çözmeli ki yaptıkları işlerde geri kalmasınlar. Bu vesile ile padişah endişelenmeyip gönlünü rahat tutar ve saltanatı mazbut olur. On Beşinci Fasıl Ayıklık ve Sarhoşluk Halindeyken Verilen Emirlerde Dikkatli Davranılmasna Dair Vilayet, ikta ve hediyelere dair divandan ve hazineden birtakım fermanlar sadır olmaktadır. Bu fermanlardan bir bazısı sarhoşluk esnasında verilmiş olabilir. Bu, muazzam derecede mühim bir mevzu olduğundan ötürü üzerinde pür dikkat durulsa gerektir. Söyleyen galat etmiş olabileceği gibi dinleyen de söyleneni tam olarak işitmemiş olabilir. Vazife verme yetkisi sadece bir kişiye verilmeli ve bu kişi birini görevlendireceği zaman bizzat kendisi görevlendirmelidir. Bu görev verildikten sonra zat-ı âlilerinin huzurunda imza edilmedikçe icra edilmemelidir. On Altıncı Fasıl Vekil-i Has ve İşlerinin Niteliğinin Revnakına Dairdir Saray harcamalarına nezaret eden bir vekilin bulunması devrimizde fena şekilde unutulmaya yüz tutmuştur. Bu görev öteden beri mutfak, şaraphane ve has içkiler, has ahır, şehzadeler ve diğer yakınlar için yapılan harcamalardan sorumlu olan nam salmış, muteber birisine verilirdi. Her ay, hatta her gün meclis-i âlide bulunup memleket ahvali hakkında söyleşmeli her an huzura varıp durum tespitinde bulunarak fikir almalı olan bitene, alıp verdiğine ilişkin malumat vermelidir. Görevini yerine getirip, işlerini icra edebilmesi için kendisine azami ölçüde hürmet ve itibar edilmelidir. On Yedinci Fasıl Padişahın Nedimleri ve Yakınlarının İşlerinin Düzenlenmesine Dairdir Padişahın liyakatli nedimler edinip onlarla güzel yüzlü ve samimi olmaktan başkaca yolu yoktur. Zira padişahın devletin ileri gelenleri, sınır muhafızları, Sipah-sâlârlar ile ziyadesiyle düşüp kalkması onları pervasız kılar bu da onun hükümranlığına halel getirir. Bu minvalde kendisine devlet işi tevdi edilen birine nedimlik buyurmak olmaz aynı şekilde padişah indinde gördüğü güzel muamele kendisini şımartıp birtakım kanunsuzluklara tevessül ettireceğinden ötürü şahsına nedimlik buyrulan kişiye resmi hiçbir iş tevdi etmek olmaz. Âmil her daim padişahtan korkmalı nedim de pervasız olmalıdır. Eğer ki nedim laubali olmazsa padişah ondan hiç keyif almayarak ruhu sükûn bulmaz. Padişahla bir araya gelecekleri vakitler belirlenmelidir. Hükümdar destur, izin verdiğinde veya devletin ileri gelenleri meclisten el etek çektiklerinde nedimlerle görüşme sırası gelmiştir. Nedim edinmede birkaç fayda mülahaza edilir. Birisi padişahın can dostu oluşu, diğeri onu gece gündüz kollayan bir muhafız oluşudur. Maazallah bir tehlike baş göstermesi durumunda nedim gözünü kırpmadan bedenini belalara cansiperane kalkan eyler. Bir diğeri, padişah nedimle havadan sudan konuşabilir aynı zamanda kendilerine iş buyrulduğu ve işleri yapmaya memur kılındıklarından ötürü vezirleri yahut devletin ileri gelenleriyle konuşamayacağı gayri ciddi yahut ciddi birçok meseleyi nedimle paylaşabilir. Faydalı ve pek makbul bir durum olarak padişahlar, nedimlerin her konudan dem vurmalarına hayır olsun şer olsun nice mevzularda, ayık yahut esrikken vaziyet hakkındaki nükte yollu beyanlarına kulak verirler. Bu arada nedim asil, erdemli, güleç, itikadı saf, ketûm ve giyimi kuşamı şık kitaplardan, kıssalardan, pek az kişinin bildiği konulardan, mizahi yahut ciddi meselelerden nice şeyi hatırında tutarak onları güzel bir şekilde nakledebilmeli her daim neşeli, kafadar olup tavla ve satrancı iyi bilmelidir. Baht ya da Rûd çalabiliyor yahut bir pusatı kullanabiliyorsa ne âlâ. Nedim padişaha mutabık olur ve olması da elzemdir. Padişah ne der ve eyler ise nedime çok yaşa ve bravo demek düşer. Padişahların pek ağrına gidip hışımlarına neden olacağından ötürü nedim padişaha bunu yap şunu yapma gibi talimatlarda bulunmamalıdır. Bütün işler hakkıyla yürüsün diye, eğlenceye, seyrana, dostlarla çevrili meclise, şaraba, ava, çevgâna, yemeye içmeye ilişkin ne varsa, zaten bu meselelerle alakalı olduğu için nedimlere danışılarak yapılması en uygunudur diğer yandan imaret, harb, taarruz, siyaset, zahire, hediye, makam, sefer, ordu ve reayaya ilişkin her ne var ise böylesi konuların daha salahiyetli olduklarından ötürü vezirler, ekâbir ve devletin ileri gelenleriyle istişare edilmesi evlâdır. Bir kısım padişah, nedimlerini yediği yiyecekleri tayin etmeleri ve bu gıdaların fayda ve zararları, etkileri ve yan etkilerinden kendilerini haberdar kılmaları, onların sağlık ve bünyelerini muhafaza etmeleri için tabiplerden vakit ve saatlerini gözetlemeleri, uğur ve uğursuzlukları onlara bildirmeleri, icra edecekleri bir iş için en elverişli zamanı seçmeleri için müneccimlerden seçmişlerdir. Padişahlardan bazısı da bu iki tayfayı sırtlarında bir yük olarak görerek tabip için, Hasta olmadığımız halde bizi leziz ve sağlıklı yiyeceklerden alıkoymakta, sıhhatimiz yerinde olduğu halde bize ilaçlar vermekte, ağrı duymadığımız halde bizden kan almaktadırlar, demişlerdir. Müneccim için de buna benzer olarak, Bizi işleri icra etmekten, meselelere koyulmaktan alıkoymaktadırlar bunları göz önüne aldığımızda bu iki tayfa bizi dünya arzu, nimet ve lezzetlerinden mahrum ederek hayatı burnumuzdan getirirler. En güzeli onları kendilerine ihtiyaç duyulduğunda çağırmaktır. demişlerdir. Ve fakat nedimin görmüş geçirmiş, cihanın dört yanında bulunmuş ve ululara hizmet etmiş olanları evladır. Halk, padişahın huyunu suyunu nedime kıyasla bilir. Eğer ki nedim geçimli, mülayim, sabırlı, cömert, zarif ve latif biri ise halk padişahın da huyu suyu güzel, tıyneti pir ü pak, seçkin davranışlara sahip biri olduğunu anlar. Öte yandan eğer ki nedim çehresi asık, kibirli, her şeye dudak büken, pinti, ebleh ve mütekebbir biri ise halk padişahın da sütü bozuk, huysuz, hırçın ve çirkin davranışlara sahip biri olduğunu anlar. Bunun yanı sıra köklü hanedanlarda hâlâ görüldüğü üzre bir kısmına makam sunularak, bir kısmına da paye verilerek halife ve meliklerin divan toplama âdetlerinde kadim zamanlardan beri nedimlerden her birisi bir makam ve mevkiye sahip olagelmiştir. Halifeler bu töreyi Sâmânîlerden görerek yanlarında on tanesi ayakta, diğer onu da oturmuş olmak üzere yirmi nedim bulundururlar idi. Padişahın nedimlerinin maiyet arasında hatırı sayılmalı ve tatmin edecek şekilde ihtiyaçları karşılanmalıdır. Nedimler de iffetli, kusurlardan arınmış ve padişaha karşı gönülleri sevgi dolu olmalıdır. On Sekizinci Fasıl Devlet Meselelerinde Padişahların Âlimlerle İstişare Etmesine Dairdir Meselelerde istişare yoluna gitmek kişinin güçlü muhakemesinden ileri gelir. Bir meseleye ilişkin herkesin malumatı olabilir lakin birisi konuya daha fazla vâkıf bir başkasının mevzuyla ilgili bildikleri daha yüzeysel bir diğeri sahip olduğu ilmi icra etmemişken bir başkası aynı ilmi tatbik ve tecrübe imkânı bulmuş olabilir. Farzı misal bütün ilaçların isimlerini ezbere bilip bir derdin devasını bir kitaptan okuyarak bulan biriyle, envai çeşit ilaçların adlarını bilmenin yanı sıra nice kez onları tecrübe ederek tedavilerde bulunan birisi hiç bir olur mu. Öte yandan dünyanın dört yanına yolculuklarda bulunarak cihanı görme fırsatına daha fazla nail olmuş, feleğin çemberinden geçerek nice işlere koyulmuş birisiyle şuradan şuraya adımını atmamış, özge iller temaşa etmemiş, işlere girişmemiş vasat biriyle kıyas kabul etmez. Buradan hareketle şuna hükmedilir ki Devlet işlerinde takip edilecek siyaset, âlimler ve cihan görmüşlerle istişare edilerek tespit edilmelidir. Zira birisi kıvrak zekâlı ve basiretli iken bir diğerinin anlayışı kıt olabilir. Âlimler, Yalnız başına bir kişinin devlet işleri için izlediği siyaset bir insan kuvvetinde iki kişininki ise iki insan kudretindedir. demişler her halükârda on kişinin kudreti tek bir kişinin gücüne başat gelir. Şuradan kıyas, Ademoğulları arasından Hz. Muhammed Mustafa sallallahu aleyhissalatu vesselam efendimizden daha âlim bir kişinin gelmediğini cümle âlem kabul eder. Olmuş ve olacak olanı görecek kadar kendisinde var olan o engin ilme göklerin ve yerlerin, cennet ve cehennemin, levh ü kalemin, arş ü kürsünün ve bu ikisi arasındakilerin kapılarının kendisine açılmasına Cebrail aleyhisselamın kendisine varıp vahiy getirmesine olmuş ve olmakta ısrarkâr olanlardan onu haberdar kılmasına bir böyle nice erdem ve gösterdiği mucizelere rağmen Allahü Teâlâ ona Yâ Muhammed, bir işi yapacağında yahut bir meseleyle karşılaştığında dostlarınla istişare eyle diye buyurmaktadır. [Âli İmran 153] İşte bunlardan ötürüdür ki Hz. Muhammed aleyhisselam istişareye ihtiyaç duyduktan sonra diğer insanların istişare etmemesi söz konusu bile olamaz. Padişah çetin bir mesele ile karşı karşıya kaldığında bahse konu olan şey ile ilgili akıllarından geçeni belirtmeleri, fikirlerini beyan etmeleri için şeyhler, âlimler ve yârenleri ile istişare eylemeli ileri sürülen görüşleri karşılaştırarak en doğru olanı benimsemelidir. Meselelere dair istişare eylememek kişinin muhakemeden yoksunluk ve başına buyruk olmaklık alametidir. Elhamdulillah âlemin efendisi [Allah başımızdan eksik etmesin) pek dirayetli olduğundan, onda bu haslet vardır ve nasıl hareket edileceğini bilmektedir. Biz bunca sözü kitabımızın iktizasından zikrettik. İnşallahu Teâlâ vahdehu. On Dokuzuncu Fasıl Cesur Süvariler, Levazımatı ve Memleket İçin İşlerinin Tanzimine Dairdir Dergâhta mümtaz, eli yüzü düzgün, boyu bosu yerinde, aklı başında, giyim kuşamları şık devamlı hizmetlerinin bedeli ödenen bazen verilmek bazen de kendilerinden alınmak üzere 20 altından kuşak ve kalkan, 180 gümüşten kuşak, kalkan, düzgün kargılarla 200 takım pusatla tam techiz, tümü süvari, her an müteyakkız ve hazır kıta, sefer ve sarayda her daim dergâhı kollayan her 50'sinin başında onları iyi tanıyıp sevk ü idare edecek bir liderin bulunduğu, 100'ü Horâsân'dan 100'ü de Deylem'den 200 mahir süvari dergâhta her daim hazır ü nazır olmalıdır. İsimleri tek tek divanda kayıtlı olan 4.000 piyade, bizzat padişaha bağlı her ırktan 1.000 has gözde, ihtiyaç hâsıl olduğunda kullanılmak üzere emirler ve sipahsâlâra bağlı 3.000 asker bulundurulmalıdır. Yirminci Fasıl Envai Çeşit Murassa Silahların Yapımı ve Bergâhın Tanzimine Dairdir Bir ihtiyaç hâsıl olduğunda kullanılmak üzere, hepsi muhtelif mücevher kakmalı murassa seçkin silahlar 20 takım imal edilerek hazinede muhafaza edilmelidir. Nitekim saraya dünyanın dört yanından elçiler geldiğinde eli yüzü düzgün, giyim kuşamları yerinde 20 gulam bu pusatlarla mücehhez bir şekilde padişahın tahtı çevresinde yerlerini alırlar. Allah'a hamdolsun ki her ne kadar bizim saltanatımızın böyle alâyişlere ihtiyacı yoksa da hükümdarlık şerefini, padişahlık töresini muhafaza etmek gerektir. Zira padişahın debdebe ve levazımatı onun himmet ve kudreti ölçüsünce olması elzemdir. Baştan başa cihanın tümünde siz âlemin efendisinden [Allah mülkünü daim kılsın) ne daha ulusu, ne de saltanatından daha büyük bir saltanat vardır. Techizat olsun levazımat olsun, insaniyet olsun yücelik olsun, memleket olsun saltanat olsun, her ne gerek ise Allah'a şükür hepsi var. Yirmi Birinci Fasıl Elçilerin Vaziyet ve Gidişatları İşlerinin Tanzimine Dairdir Çevre memleketlerden gelen elçilerin dergâha vardıklarından hiç kimse haberdar olmamakta hiç kimse geliş ve gidişlerinde onları istikbal etmemekte bunu yetkili mercilere bildirmemektedir. Hal böyle olunca bu, işleri aksattığımıza ve hafifsediğimize yorulur. Serhad memurlarına, topraklarımıza giriş yapan herkesin künyesi, beraberindeki süvariler, piyadeler, levazımat ve eşyasının keyfiyeti, geliş maksadı hakkında malumat vermek için anında bir süvari göndermelidir. Öte yandan onları şehre ulaştırıp divana teslim etmesi için yanlarına bir mutemet görevlendirmelidir. Bundan sonraki merhalede görevi teslim alan bir memur başka bir şehir ve bölgeye onlarla dergâha varana kadar refakat eylesin. Konakladıkları mamur bölgelerdeki memurlar, âmiller ve ikta sahiplerine onları layıkıyla ağırlayıp esenlikle uğurlamalarını söylesinler. Elçilere yapılan iyi yahut kötü muamele onları gönderen padişaha yapılmış muamele demektir. Hükümdarlar hiçbir vakit birbirlerine hürmette kusur eylememiş ve elçiye her daim izzet ü ikramda bulunup asla zeval vermemişlerdir. Eğer bir zaman padişahlar arasında husumet ve muhalefet husule gelirse elçiler her zamanki gibi gelip gitmişler ve kendilerine buyrulan elçilik vazifesini ifa etmişlerdir. Kendilerine her zaman âdet olunduğu şekilde davranılmış, rahatsızlık verecek en ufak bir harekete tevessül edilmemiştir. Nitekim Tanrı azze ve celle Kur'an-ı Mecid'inde bu hususta Elçiye düşen doğru haberi iletmekten başka bir şey değildir. [Nur suresi 54] diye buyurarak onları incitmenin çirkin bir şey olduğunu buyurmaktadır. Bu minvalde padişahlara yarayacak ince nükteler beyan edilmiştir. Kavranması zaruri olan bir başka husus da şu ki Padişahlar sanıldığı gibi yekdiğerine elçileri sırf haber ve mektupları iletsinler diye göndermemektedirler. Elçileri yollamakta irili ufaklı yüzlerce niyetleri vardır. Örneğin ordusunun aşıp aşamayacağını anlamak ve için yolların, geçitlerin ve nehirlerin vaziyetinden haberdar olmak, atların yemleyeceği yerleri tespit etmek, ilgili yere tayin edilen memurların kim olduklarını teşhis, söz konusu padişahın ordusundaki asker sayısını, levazımat ve techizatının miktarını, sofra ve meclisinin niteliğini, dergâhının tanzim şeklini, çevgân ve av ile arasının olup olmadığını, huyu suyunu, ihsan ve gayretini, kılık kıyafetini, davranışlarının nasıl olduğunu, zalim yahut adil, genç yahut yaşlı mı olduğunu, illerinin mamur mu bakımsız mı olduğunu, ordusunun kendisinden razı olup olmadığını, raiyyetinin zengin mi fakir mi olduğunu, cimri mi cömert mi olduğunu, işlerde ihmalkâr mı itinalı mı olduğunu, vezirinin liyakati, takvası, sipahsâlârlarının tecrübeli ve savaş deneyimi geçirmiş olup olmadıklarını, nedimlerinin işlerinin ehli ve hoş-eda olup olmadıklarını, bu padişahın nelerden haz nelerden nefret ettiğini, şarap tesiriyle şen şakrak ve hoş sohbet olup olmadığını, işlerinde dini emirleri gözetip gözetmediğini, şefkat ve himmet sahibi olup olmadığını, şuurlu yahut ebleh olup olmadığını, nüktedan yahut resmi olup olmadığını, oğlanlara mı kadınlara mı düşkün olduğunu öğrenirler. İşte bir gün bu padişaha galebe çalmak, ona muhalefet etmek yahut kusurunu yakalamak arzu ederler ise eksiğinden gediğinden haberdar olduklarından ötürü şehid Alparslan zamanında kulunuzun başına geldiği gibi, ona karşı olan emellerine layıkıyla ulaşırlar. Hikâye Yeryüzünde makbul ve dosdoğru yolda ilerleyen, Allah'ın rahmetinin ikisi üzerine olası Hanefî ve Şafiî diye iki mezhep vardır. Geri kalanlar beyhude ve sapkınlık, şek ve gümandan ibarettir. Sultan şehîd Alparslan (Allah burhanını aydınlatsın) mezhebine tam manasıyla şiddetli bir şekilde öylesine bağlıydı ki, Heyhat. Şu vezirimin mezhebi Şafiî olmayaydı çok daha mütehakkim ve azametli olurdu. demeyi diline pelesenk eylemişti. Şafiî mezhebini bile ayıplamaya varan mezhebindeki bu katı tutumundan korkup kaygılanmaktaydım. Ne var ki günün birinde şöyle bir olay meydana geldi. Sultan şehid Alparslan Semerkand Hanı kendisine itaat eylemediğinden ötürü Mâverâü'n-nehr'e sefer için niyetlendi. Askerlerini toplayarak Semerkand hanı Şemsu'lmülk Nasr bin İbrâhim'e bir elçi yolladı. Ben de cereyan eden hadiselerle ilgili beni haberdar kılması için kendi namıma Danişmend Eşter'i sultan Şehit Alparslan'ın elçisiyle gönderdim. Sultanın elçisi hana mektup ve haberi ulaştırdıktan sonra han Semerkand'dan kendi elçisini sultanın elçisiyle buraya yolladı. Hanın elçisine yer gösterilerek, âdet olduğu üzere huzura çağrılıp mektup ve haberi arz etmesi istendi. Öteden beri elçiler, sultana şifahen iletemeyecekleri sözleri hükümdara ulaştırsınlar diye vezirlerle rahatça müzakere ederek maruzat ve taleplerini arz ederlerdi. Bir defasında bendeniz haremseramda işte böyle vezirlerden bir cemaatle oturmuş satranç oynamaktaydık. Bunlardan birisini satrançta yenmiş, yüzüğünü de rehin olarak almıştım. Sol el parmağıma bol geldiği için yüzüğü sağ elime takmıştım. Bana Semerkand elçisinin kapıda olduğu haber verilince, satranç takımını kaldırıp elçiyi içeri almalarını söyledim. İçeri gelip meramını anlattığı esnada elçinin gözü gayri ihtiyari parmağıma ve oynadığım yüzüğe ilişiyordu. Sözlerini bitirince kalkıp gitti. Sultan, elçisinin yanına hanın cevabını getirmesi için kendi elçisini vererek geri gönderilmesini emredince ben de pek seri olduğundan ötürü tekrar Eşter Danişmend'i yolladım. Elçiler Semerkand'a, hanın yanına vardıklarında, Şemsu'l-mülk elçiden Sultan Alparslan'la ilgili izlenimlerini, ona dair kanaatlerini, askerinin miktarını, askeri techizat ve ihtişamını, dergâh ve divan düzenini, memleket nizamının esaslarını anlatmasını istedi. Elçi Efendim, siyaset ve heybet, ferman ve padişahlık nokta-i nazarından sultanın hiçbir eksiği gediği yoktur. Askerinin miktarını bir Allah bilir techizat, askeri levazımat, tecemmülünün [ağır silahlar vs.] haddi hesabı yok saray, divan ve dergâhının tanzimi mükemmel. Bir kusur hariç. O da olmayaydı memleketleri dört dörtlüktür. Şemsu'l-mülk Neymiş o kusur. diye sordu. Elçi Sultanın veziri Râfızîdir. dedi. Han Peki nasıl anladın. diye sordu. Elçi Şöyle ki, kendisiyle konuşmak için bir gün öğle namazı vakti bu vezirin otağına gittim. Sağ el parmağına bir yüzük takmış olduğunu ve bu yüzüğü parmağında çevirerek benle konuştuğunu dikkat ettim. Danişmend Eşter anında bendenize bilesiniz ki elçi burada Şemsu'l-mülk'ün nezdinde sizin hakkınızda şu şekilde sözler sarf etmiştir, diye yazdı. Bendeniz bu durumdan gayetle rahatsız oldum. Sultanın korkusundan Sultan Alparslan Şafiî mezhebini sürekli eleştirmekte ve bundan dolayı her daim bana serzeniş etmektedir. Semerkand hanının huzurunda gammazların bana Râfızî yaftasını yapıştırdıkları şayet onun kulağına giderse sultanın gazabına düçar olurum. Bütün masumluğuma rağmen, sultan bu durumdan haberdar olmasın diye bendeniz rica ve minnet etmeden hilat verdim, 30.000 altın dinar harcadım. Elçilerin nasıl fitne kumkuması olduklarını arz etmek için bendenizde bunları zikretme ihtiyacı hâsıl oldu. Padişah ve memlekette bir noksan ve kusur bulmak için gözleri fıldır fıldır döner. Padişah boş bulunduğunda işte bunlardan ötürü töhmet ve zan altında bırakılırlar. Padişahların böylesi tenkitlere maruz kalmamaları için bu noktalarda ihtiyatı elden bırakmamaları ve basiretli olmaları, davranışlarını denetlemeleri, güzel alışkanlıklar edinmeleri, işleri liyakatli ve itikadı temiz insanların eline teslim etmeleri gerekir. Elçiler de boy bosça alımlı, padişaha hizmet tecrübesi olanlar, sözünü sakınmadan söyleyenler, nice seyahatlerde bulunmuş, her ilmi nefsinde toplamış, hafızası kuvvetli ve ferasetli kişiler arasından seçilmelidir. Şayet elçi ihtiyar ise âlim olanı tercih edilmelidir. Elçinin nedim olması daha emniyetlidir. Elçiliğe gönderilen kimsenin yiğit, gözü kara, silahlı, süvari ve savaşçılık gibi meziyetlere sahip oluşu menfaatimizedir. Zira bu meziyetleri gördüklerinde adamlarımızın hepsinin bu ölçüde olduklarını düşünürler. Ve dahi nesep ve şerefinden ötürü ona kötülük eyleyemeyip hürmet edeceklerinden elçinin seyyid ya da şerif olanı da makbuldür. Şaraba düşkün, şaklaban, kumarbaz, geveze, adı sanı belirsiz kişiler elçiliğe layık değildir. Nice zaman padişahların elçileri haddi hesabı olmayan hediyeler, cevahiratla göndererek barış talebinde bulunmaları muhataplarda kendilerinin aciz ve yumuşak başlı oldukları intibaını uyandırmış, elçinin ardından ordular toplayarak taarruza geçmişler ve düşmanlarına galebe çalmışlardır. Elçinin tavırları, bilgi ve görgüsü belirleyicidir. Dolayısıyla bu tür işlerde elçinin tavrı ve muhakemesi pek olsa gerektir. Yirmi İkinci Fasıl Konaklama Yerlerinde ve Merhalde Ordu İçin Erzak Bulundurulmasına Dairdir Padişahın rikâb-ı âlisine hareket emri verilince konaklanan her menzil ve merhalde yem ve erzak bulunmadığı takdirde, uygun düşmediği halde köylülerden parça parça almak gibi yollardan ancak nice zahmetlerle emek harcandığında elde edilebiliyor. Padişahın güzergâhı olan bütün yol, köy, konaklama yerleri, iktaya ait mülk dahi olsa hass'a dönüştürülerek ribat ve yerleşim alanı olmayan yerlere komşu köylerin mahsulü toplanıp ihtiyaç hâsıl olduğunda kullanılmak üzere el konması ve bu iş için gereksinim duyulmadığında reayanın dirlik ve düzenin bozulmaması ve yem sıkıntısına düşülmemesi için bu buğdayların satılıp elde edilen geliri hazineye koymak gerekir. Bu, sefere azmedildiğinde ortada kalakalmamak amacıyla uygulanır. Yirmi Üçüncü Fasıl Ordunun İstihkakının Belirlenmiş Olmasına Dair Askere verilecek maaş ve istihkak kesin bir şekilde karara bağlanmış ve belirlenmiş olmalıdır. İkta sahipleri istihkaklarını karara bağlandığı üzere elden almalıdır. İkta sahibi olmayan gulamların alacağı miktar da tayin edilmelidir hükümdara içleri ısınıp gönüllerinde ona muhabbet beslemeleri için maaşlarını bizzat padişahın vermesi en makbul yol olup yılda iki defa huzura çağrılarak yahut zamanı geldiğinde istihkakları ayrılarak kendilerine sunulmalıdır. İkta vermeyerek herkesin rütbelerince yılda dört defa çağırıp maaşlarını hazineden nakit olarak vermek, onları sırtı pek karnı tok tutmak, her daim hazır ve nazır bulunmalarını ve işlerine koyulmalarını sağlamak kadim padişahların töresinden idi. Âmiller topladıkları malı padişahın hazinesine yığarlar toplanan mal oradan gulamlara ve askerlere dağıtılırdı. Gayetle güzel olan bu yöntem Mahmûdîler[11] hanedanında hâlâ uygulanmaktadır. İkta sahiplerine, sorumlu olduğun süvari birliğinde ölüm yahut başka bir sebeple bir noksanlık vücuda gelirse gizli tutmayarak derhal birlik komutanını vaziyetten haberdar etmesi gerektiği söylenmelidir. Öte yandan birlik komutanları maaşlarını aldıklarında vuku bulacak hadiseler için askerlerini tetikte tutmaları gerektiği de bildirilmelidir. Yerine başka biri tahsis edilsin diye bir özründen dolayı işten geri kalan kişiyi vakit kaybetmeden bildirsinler. Buna mugayir hareket edildiği takdirde birlik reisleri kınanır ve alınmış malın tazminatı alınır. Yirmi Dördüncü Fasıl Ordunun Farklı Irk ve Kavimlerden Teşkiline Dairdir Ordunun katışıksız tek bir ırktan teşkil olması tehlikeler doğurur. Orduda her soydan asker bulunması için çaba sarf edilmelidir. Sarayda 2.000 Deylemli ve Horâsânlı neferin mukim bulunması zaruridir. Eldekilerin ikamesi, geri kalanların takviyesi gereklidir. Bunlardan bazısının Gürcü ve Fars Şebankarelerinden olmasında herhangi bir sakınca yoktur. Zira bunlar da gayetle makbul soydandırlar. Hikâye Ordusunu Türk, Horâsânlı, Arap, Hindû, Gûrî ve Deylemliler gibi her kavim askerden teşkil etmek sultan Mahmud'un uygulamalarından idi. Sefer esnasında her gece nöbete[12] gidecek askerlerin sayısı tespit ve her tayfaya bir mahal tahsis edilir idi. Yekdiğerinden olan korkularından ötürü hiçbir bölük yerlerinden kımıldamaya cüret edemez, birbirlerinin kollayarak uyumazlardı. Hiçkimseye falanca kavim savaş meydanında pek mülayim dedirtmemek için her kavim kendi haysiyet ve şerefini korumak maksadıyla en iyisinin kendileri olduğunu ispat için cenk günü dişini tırnağına takardı. Savaşçı erlerin töresi bu minval üzere olduğundan, tamamı yiğitçe, canla başla vuruşur idi. Elleri silahlarına davrandığında düşmanı kahretmeden topukları üstüne gerisingeri dönmezler idi. Bir ordu düşmana bir yahut iki defa galebe çalıp zafer kazandığında onların 100 süvarisi hasımların 1.000 süvarisini tepeler ve dahi hiçbir muzaffer ordu karşılarında direnemez. Böylece civar bütün ordular padişahın haşmetinden pusarak itaatkâr ve onun fermanına boyunları kıldan ince olur. Yirmi Beşinci Fasıl Rehin Almak ve Rehinelerin Padişah Dergâhında Tevkifine Dairdir Henüz itaat altına alınmış olan Arap, Kürt, Deylem ve Rum emirlerine evlat yahut biraderlerinden birini beraberlerinde 500'den asla daha az olmamak şartıyla 1.000 neferle rehine olarak dergâha göndermeleri emredilmelidir. Bir yıl sonunda bunların yerine gelecek olanların gönderilmesi şartıyla daha öncekilerin dönmesine izin verilebilir. Padişaha karşı bir isyana mani olmak için eldeki rehinelerin yeri doldurulmadan bir yere gitmelerine müsaade edilmemelidir. Padişah dergâhında dirlik düzen ve ihtiyaç