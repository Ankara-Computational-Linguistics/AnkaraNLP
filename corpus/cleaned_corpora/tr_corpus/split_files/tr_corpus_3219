da bizi soluklanmaya yüreklendiren tadı alabilmemiz için Lester’ın son sözlerini anlamaya ihtiyacımız var ve bunu koşmadan, kaçmadan yapmaya. Çünkü hayat ördüğü duvarlarıyla hiçbirimizin kaçıp gitmesine izin vermeye eğilimli değildir. Bu yüzden bugün American Beauty’nin, yarın belki bir başka güzelliğin taş duvarlar arasındaki karanlıklarınızın pencereleri olmalarına izin verin ki gök dolabilsin içeri. ZAMANIN KÖLESİ OLMAK Sürekli olarak kullandığımız o müthiş kavramı, "zaman" ı tam olarak tanımlayabilir miyiz? Birçok tanım gelse de aklıma hiçbiri onu tam olarak açıklamaya yetmiyor. Zaman, hayatımızı daha düzenli yürütmek için bulduğumuz bir kavram olabilir mi? Zamanın bizim düzenli olmamızı sağladığını kabul etmeliyim. Zaman kavramının olmadığını düşünmek bile zor geliyor bana. En basitinden derslerime gideceğim "zaman" ı bile bilmiyor olacağım ve hayatımdaki birçok şeyi düzene koyamayacağım. Hayatımızdaki o kargaşayı engellediğinden eminim ama diğer güzel bir özelliği de yaşadıklarımızın farklı zamanlarda olduğunu anlamamızı sağlaması. Her şeyi aynı anda yapmıyoruz ve zaman yaptıklarımızın farklı anlarda olduğunu beynimizin anlamasını kolaylaştırıyor. Bir Son Duygusu adlı kitapta da zamanla ilgili yaptıkları felsefi tartışmalar benim konuyu kendi içimde tartışmama neden oldu. Kitapta geçen "Zaman içinde yaşıyoruz, zaman bizi tutuyor ve kalıba döküyor. (8)" cümlesi de zamana farklı bir açıdan bakmamı sağladı. Acaba zaman bizi yönetiyor muydu, zamanın kölesi hâline mi gelmiştik? Zamanını iyi yönetemeyen insanların bu soruya kölesi haline geldik cevabını vermesini beklerim ama benim için kölelik güçle alakalıdır. Örneğin geçmiş zamanlarda güçsüz olan, risk almaktan korkan, toplumun alt kesiminde yer alan insanlar köle olarak nitelendirilirdi. Köle olmak hayatını yaşayamamak anlamına gelmeli çünkü hayatını senden güçlü olan kişinin emirlerine göre yönetiyorsun. Ben kölelik olgusunu bu bağlamda zamana benzetiyorum. Eğer zamanın senden güçlü olmasına izin verirsen evet zamanın kölesi olmuşsun demektir ama sen zamandan daha güçlü olduğunu ona kanıtlayarak onu kölen yapamaz mısın? Nasıl kanıtlanabilir peki? Zamanı iyi yöneterek ve planlı bir hayat yaşayarak demekten kendimi alamıyorum. Sanki büyük dalgaları barındıran bir okyanusta salla yolculuk yapmak gibi aslında. Dalgalar haşinliğiyle, acımasızlığıyla aynı zamanın insanı kölesi yaptığı biçimde salı kölesi yapmak istiyor. Okyanusta sala hâkim olmak ne kadar zorsa zamanı yönetmek de o kadar zor. Ama o salı bir kez okyanusta kullanmayı öğrendiğin zaman onun kontrolünü denizlerde, göllerde asla kaybetmezsin. Kendi hayatımdan örnek vermek gerekirse şu an bu üniversitede yer almamı sağlayan şeyin sınav senemde zamanımı iyi planlamak yani zamanı kölem yapmak olduğuna inanıyorum. Beni zorlayan binlerce dış etkenin olmasına rağmen paniklemek yerine zamanımı doğru planlayabildim. Bu tecrübem zamanı planlamanın önemini bana bir kez daha kanıtladı. Emin olamadığım şey ise sınav senem benim okyanusum mu, değil mi? Bana tecrübe kattığı aşikâr ama zamanımı planlamanın daha zor olduğu durumlarla da karşılaşabilirim. Geçtiğim her göl ya da deniz de beni okyanusumla karşılaşmaya hazırlıyor. Zamanı planlamanın artılarını düşündüm hep ama zamanı planlamak zamanın tadını çıkarmamızı engelliyor mu? Yazarın da bir noktada savunduğu "Rüzgâr ne yandan esiyorsa o yana git.(51)" gibi anı yaşamanın her anı planlayarak yaşamaktan daha güzel olabileceğini bir an düşünüyorum ama daha sonrasında fark ediyorum ki planlı yaşamak eğlenmeyeceğin anlamına gelmiyor. Hatta zamanımı planladığımda daha çok anın içinde yer alıyorum çünkü planlayarak yaşadığım için boşa geçen zamanlarım azalıyor. Plansız yaşıyor olsam boşa geçebilecek zamanlarda da kendim için bir şeyler yapma fırsatı buluyorum. Yine sınav seneme ufak bir dönüş yapmak gerekirse, birçok arkadaşım ne çalışacaklarına karar vermekle zamanlarının çoğunu kaybederken ben önceden planımı yaptığım için basketbol oynamak, dizi izlemek gibi beni mutlu eden aktivitelere vakit ayırabiliyordum. Anı yaşıyorum diyerek aslında zamanın kölesi olan ama bunu fark etmeyen insanlar olduğunu görüyorum ve bence kendilerini kandırmak yerine zamanı yönetmedikleri sürece zaman tarafından yönetilmeye mahkûm olduklarını fark etmeliler. Bunlardan yola çıkarak zamanın benim için doğru olan tanımını yapmak istiyorum. Zaman, doğru yönettiğimizde yaşamımızın her anının daha verimli geçmesini sağlayan ve bu sayede yaşamımızı kolaylaştıran bir dost iken; akışına bırakıp, anı yaşamak(!) istediğimizde bizi kölesi hâline getirebilecek bir düşmandır. Özlem Yıldız KAYNAKÇA: Barnes, Julian. Bir Son Duygusu. Çev., Serdar Rifat Kırkoğlu. İstanbul: Ayrıntı Yayınları, 2013 İNANCIN EVRİMİ Dini inanç, yaşadığımız dünyada bir hayli çeşitlilik gösteren; bu çeşitler arasında çok belirgin farklar olmasına rağmen eleştirilmesinin veya yerilmesinin olası olmadığı bir gerçektir. Bu inancın belirlenmesi mantıksal olarak temelini vicdan ve zihniyetten alır ve bu inanç inananda bir mutluluğa vesile olur, başka bir deyişle insanlar vicdanını rahat tutmak ve doğru olanı yaptıkları konusunda tatmin duygusu yaşamaya meyilli oldukları için bir yaratıcıya veya büyük bir güce inanma eğilimindedirler. Lakin değişimin payidar olduğu bu dünyada bu durumun mutlaklığını sürdürmesi ve insanların tutumunun aynen devam etmesi beklenen bir durum değildir elbette. Bugün bizi bir yaratıcıya ya da doğaüstü bir güce inanmaya zorlayan nedir? İnanmaktaki amacımız bir huzura erişmek midir yoksa sorgusuz inancımız bizi aslı olmayan sahte bir huzura mı eriştirir? Zaman inancımızı güçlendirir mi yoksa güçleştirir mi? Bu soruları sorgulayıcı ve düşünsel bir temele oturttuğumuzda karşılaştığımız gerçek, bize bir insanın doğuştan gelen ve psikolojik nedenlere bağlı olduğu bir gerçeğin nasıl şekil değiştirdiğini ve insanın saadete ulaşması için bir araçken nasıl da insanları baskılamak için bir araç haline geldiğini gösterecektir. Bu konuyu beni belirli nedenlere ve oturmuş, kalıplaşmış yargılara daha geniş bir çerçeveden bakmaya iten The Book of Eli filmi ile bağdaştırarak inceleyeceğim. Din insanın en hassas değerlerinden biridir ve bir nevi insanın karakterinin temelidir. Bu değer o kadar hassas bir mertebeye gelmiştir ki insan bunu sorgulatmak bir yana dursun sorgulamaya bile cesaret edemez. Bu da mantıksal olarak insanın bir inanca yönelme nedenini sorgular. Lakin asıl mesele bu sualsiz kabulleniş değil, bu kabullenişin insanların baskılanmasında ve kontrol altında tutulması için kullanılmasıdır. Bahsettiğim vaziyet neticesinde yazımın başlığında belirttiğim gibi inanca bağlılık nedeni saadetten korkuya dönüşmekte, bu dönüşüm insanları dini sorgulamaya korkar bir hale somaktadır. Bunun sonucunda inanç sahipleri bir nedene veya sorgulamaya gerek duymadan korktuğu için inanmaktadır. Bu tutum da insanları inançlarını sorgulamanın yanlış olduğu görüşüne yönlendirmiştir, başka bir deyişle sorgulamanın yanlış olduğu bir algı oluşmuştur. Aynı zamanda bu anlayış inançların yanlış algılanması ve sorgulandığı takdirde bu yanlışlıkların doğru kabul edildiği inançtan uzaklaşması ile sonuçlanır. Montaigne’in ‘İnsanların en çok inandıkları şeyler, en az anladıklarıdır.’ Sözünde anlatılan durumun asıl nedeni budur. Nesiller boyu sorgulanmayan inançlar değişmeye, yanlış yorumlanmaya ve çağdışı kalmaya mahkûm olmakla birlikte bu süreçten geçtikten sonra sorgulandığı takdirde mantıkla bağdaşmayan bir temele oturacak ve akabinde Montaigne’in sözünde dediği gibi sorgulayan ve anlayan inanmamayı, sorgulamayan ise inanmayı seçecektir. Sorgulamadan inanan ve inancının temelini korkunun oluşturduğu bu güruh, doğal olarak inançlarının temellerine ve bu inancın ruhban sınıfına inanacaklardır. Bir inançta yetkin kişiye inanmak kötü bir şey değildir tabii, ancak sorgulayıcı yaklaşım eksikliği bu kişilerin görüşlerinin yargılanmamasına neden olmakla beraber; inanan insanların inançlarının akıbetini bu yetkin kişinin hırsına ve vicdanına bırakır. Böylelikle gücünü inanç birliğinden alan tarikatlar ve teşkilatlar oluşur ve bu topluluklar doğal olarak bir lidere bağlanırlar. İnancın insanın doğrularını belirlediğini de göz önüne aldığımızda, karşılaştığımız gerçek bir insanın doğrularını yani dolaylı olarak seçimlerini başka bir insanın yönettiğidir. The Book of Eli filmi bu durumu güzel bir kurguyla gözler önüne sermiştir. Filmde büyük bir güneş patlaması ile medeniyetin ve insanlığın büyük ölçüde kavrulması sonucu insanlar maddi ve manevi olarak büyük bir sefalet içine sürüklenmiş, bu kargaşada Gary Oldman’ın oynadığı Carnegie karakteri büyük patlamadan sonra Dünya üzerinde kalan incili veya incilleri aratmaktadır. Buradaki amacı az önce bahsettiğim gibi kişisel hırslardır ve bu hırsları geçekleştirmek için insanlar kontrol etmesi gerekmekte ve bu kontrol için de incili bir araç olarak kullanmak istemektedir. Film başta her ne kadar abartı bir kurgu olarak gelse de, sonrasında dinin insanları manipüle etmek için en kolay yol olduğunu hissettirmektedir. Özetle film inancın insanlara huzur veren bir gerçek olmasından insanları kontrol etmek için bir araç haline dönüşmesini gözler önüne sermektedir. İnanç sorgulanmadığı ve kavranmadığı sürece hırs sahipleri tarafından kullanılacak ve The Book of Eli filmindeki rolüne bürünecektir. Yani sorgulamadan inanmak korkuyu ve yobazlığı, yobazlık manipülasyonu beraberinde getirecektir. İnancı bağnazlığın ve yobazlığın nasıl kirlettiğini, inananları yanlışa sürüklediğini Ulu önder Mustafa Kemal ATATÜRK şu sözleri ile betimlemiştir: ‘Bizi yanlış yola yönlendirenler, saf ve temiz halkımızı hep aldata gelmişlerdir. Tarihimizi okuyunuz, dinleyiniz… Görürsünüz ki milleti mahveden, tutsak eden, perişan eden fenalıklar hep bağnazlık örtüsü altındaki küfür ve kötülükten gelmiştir.’  1 POLATDefne POLAT Hisler ile İnsan Oluş Hisler gerçekten insan olmanın bir şartı mıdır? Bizi gerçek bir birey gibi mi hissettirirler? Onlar gerçekten bizim varoluşumuzun yapı taşlarını mı oluşturuyorlar? İşte tam da bu sorular aklıma geldi Stefan Zweig’in yazdığı hikaye olan Olağanüstü Bir Gece’yi okuduktan sonra. Kitabı okuduktan sonra aklıma ilk gelen konu insan olma ile his kavramının ne kadar iç içe kavramlar olduğu oldu. İnsan iki ana elementten meydana gelir: Mantık ve his. Bu iki kavram birbirini tamamlar ve aynı zamanda nötrler. Bir nevi, denebilir ki, birbirlerini bir düzene sokarlar. Bu kavramlardan olan hissin bir insandan daha geri planda kalması demek, o insanın aslında içsel bir boşlukta olduğunu anlamına gelmektedir. His açısından bu düşüncemden sonra aklıma hukuk ile his kavramının da önemi geldi. İnsan ile his ilişkine, hukuku da harmanlarsak, hakim ve hakkaniyet kavramı arasındaki sıkı bağı elde etmekteyiz. Her türlü mantık, beim düşünceme göre, his ile harmanlanmıştır. İnsan ve his ilişkisinin hemen ardından aklıma gelen faktör gittikçe daha da globalleşen bu dünyadaki bireylerde gelişen “hissizlik” kavramı oldu. Tıpkı burjuva olan ana kahraman gibi, dünyadaki birçok insanın aslında biçimsel olarak ne kadar yakın ama ruhsal olarak da ne kadar uzak olduğunu hatırlattı. Bu üzücü hatırlayış beraberinde günümüzünün Ortadoğu’sunu da beraberinde getirdi. İnsanlar, her gün yaptıkları ve monotonlaşan eylemleri arasında, aslında insanları birbirine daha çok “bağlamak” amaçlı olan teknolojinin ürünü olan televizyonun karşısına geçiyor; Suriye’deki, Filistin’deki, Pakistan’daki ve Afganistan’daki gibi daha nice savaş haberini, aynı duygusuz ifade ile izliyorlar. Arada bir ne kadar üzüldüklerini dile getirseler de insanlar, haberin hemen ardından yine aynı işlerine bir şey olmamış gibi devam ediyorlar. Gerçekten yakın bir halde miyiz insanlarla ya da bu yakınlık sadece bir ekranla mı çerçevelenmiş? Ben bu soruların cevaplarını genel olarak olumsuz şekilde gördüm. Bunlar gibi birçok soru da birbirini izledi kitabı okuduğum süre zarfında. Kitap, bu derin ve cevaplaması zor olan sorular ışığında, aynı zamanda da, bana özeleştiri yaptırdı. Toplulukların barındırdığı eğitimli tabaka, özellikle de Türkiye’de her bir araya geldiğinde derin bir politik tartışma başlar ve gecenin sonuna kadar da bu tartışma, bulunulan durumdan şikayet ve dünyayı yeniden güzel bir yer yapma sözleri birbirini izler. Ta ki, bu grup dağılana  2 POLATkadar… Bu kitap, birçok insan için aslında bir ayna görevi görmekte bence. Objektif bir ayna… Kitabı okurken “dibe vuruş” kavramının anlamını sorguladım. Kitaptan yola çıkarak şunu söyledim: “ En dibe vurma bazen yeniden bir uyanışı beraberinde getirmektedir.” Kısacası, kötü durum iyiyi de beraberinde getirebilir. Ana kahraman, tüm hikaye boyunca benim elimden tuttu ve bana bu görüşü tanıttı. Zweig’in hikayesinin sayfalarında çıktığım o kısa yolculukta, bu konuda aklıma ilk olarak Osmanlı Devleti’nin yıkılması ve yerine modern Türkiye Cumhuriyeti’nin kurulması geldi. Yıkılış süreci bir dibe batıştı. Cumhuriyet ise hemen ardından gelen bir elmas… Bir başka örnek de, benim görüşüme göre, kesinlikle Fransız İhtilali. Kontrolsüzce ilerleyen bir monarşiye karşı halkın sefaleti… Bence dibi görmenin en korkunç örneklerinden. Ancak hemen ardından halkın direnişi ve tüm dünyada değişen “egemenlik” kavramının algılanış biçimi… Genel çerçeveden bakınca, kitabı çok beğendim. Kitap, konulara tekrardan bakmamı ve onları yorumlamaya çalışmamı sağladı. Ana karakterin yaşadıklarının ışığında ben de gezdim o yerleri onunla. O düşüşleri, o yeniden uyanışları gördüm onda. Kendi kendimle baş başa kalıp sorular sordum, bu süre içerisinde. His ile insanlık arasındaki bağı düşündüm, yeni yüzyılda daha da artan insanlar arası hissizliği sorguladım ve eksi ile artının büyük sonuçlara eşit olduğunu anladım. Zweig, düşünce trafiğini hızlandırmada ve sorgulama katsayısını arttırmada beni çok etkiledi bu hikayesinde. KAYNAKÇA: Zweig, Stefan, Olağanüstü Bir Gece, İş Bankası Kültür Yayınları, İstanbul, 2016 Hobbitton’da Küçük Bir Değişiklik Ege Berkay Gülcan Hayatınızda değişiklik istediniz mi hiç? Her gün aynı rutini yaşamak sıktı mı sizi hiç? Sabah uyanmak, kahvaltı niyetine birkaç lokma mısır gevreği yedikten sonra işe yetişmek için koşuşturmak, sıradan günaydınlar, ufak gırgırlar, aynı sıkıcı işte bütün gün oturmak, patron yanınızdan geçerken oyunu aşağı indirmek sonrasında ise hiçbir şey olmamış gibi devam etmek, gün sonunda vicdanın çağrısıyla iki işin ucundan tutmak, eve gitmek, yemek yemek, ardından da uyku nazik sesiyle yatağa çağırana kadar televizyon başında reklamların beyninize süzülmesine izin vermek boğulacak gibi hissetmenize sebep oldu mu hiç? Bu döngüyü kırmak için derslerim olmasına rağmen alarmın çığlını yumruklayarak bastırıp kendimi yatağa kapattığım çok olmuştur. Öğlene kadar uyurum o günlerde ardından daha önce hiç yapmadığım bir şey bulmaya çalışırım. Hobbit’te de bu mücadeleyi gördüm. Rahat ama her gün aynı döngü içinde geçen bir hayattı Bilbo’nunki. Her hobbitin hayalini kurduğu rahat, maceradan uzak hayattı ve Bilbo da kendini buna inandırmıştı. Halbuki içindeki maceracı bunun doğru olmadığını biliyordu. Acı çekiyordu. Her gün ayrı bir ızdıraptı. Hiç kimseye bu kadar acımamıştım hayatım boyunca. Bazen düşünürüm hayatındaki en büyük korkun nedir sorusunu sorarsa biri cevabım nasıl olur acaba diye. Sanırım sıradanlık bu zor sorunun cevabı. Düşüncesi bile kusma hissi uyandırıyor. Sanki vücudum bu hastalıklı düşünceyi en kısa şekilde atmak istermiş gibi. Sıradanlık bir zehirmiş gibi. Gerçekten tirtir titreten bir düşünce beni. Çoğunluğun istediği diye koyulan sosyal normları takip ederek geçen, yaşamın farklı tatlarını tadamadığım bir yaşam kadar korkutan başka bir şey düşünemiyoruma. Aynı geçen günler, planlı yaşam, ne olacağı belli olan sürprizsiz haftalar... Kabustan beter.Dipsiz bir çukura düşmek gibi aynı. Başta hızlanıyorsunuz, öleceğinizi biliyorsunuz. Ama bir süre sonra çukurun ucundaki küçücük ışık bile kayboluyor. Her yer karanlık, karanlık tek gerçekliğiniz oluyor. Hızınızdan haberdar değilsiniz. Belki yarım saat öncekinden hızlı belki de değil. Sessizce ölümü bekliyorsunuz korku içinde. Bir süre daha geçiyor. Hiçbir şey olmadı hâlâ. Dipte bulacağınızı düşündüğünüz soğuk, nemli toprağa hâlâ ulaşamadınız. Artık ölmeyi istiyorsunuz. Yaşamanızın bir olanağı olmadığının farkındasınız. Ama ölemiyorsunuz da istediğiniz halde. Yaşamla ölüm arasında kapana kısılmış durumdasınız. Bir çıkış yok. Ne mutlu ne de acı dolu bir son yok. Sadece boşlukta, karanlıkta süzülüyorsunuz. Hareket ettiğinizden bile şüphelisiniz artık. Yavaşça kafayı yemeye başlıyorsunuz. Sonsuz bu delilik tek sahip olduğunuz şey oluyor. Bilbo’nun yaşadığı ise anlattığım safhaya ulaşmadan bir büyücü ve 13 cüce tarafından durduruluyor. Şanslı olanlardan o. Hâlâ yüzeye yakın ve düşmemek üzere maceranın sağlam kerestesiyle mühürlüyor çukuru. Çukurun başında da ejderhalar, orklar, kurtlar, kartallar, elfler ve tonlarca altın ve gümüş buluyor. Tolkiengüzel bir ders veriyor bize bu yolla: Sıradanlığın ağlarını kesip bambaşka dünyalarda, yaşamın bambaşka yüzlerinde onlar sıradanlaşmadan gezintiler yaparsanız bulacağınız ödül de yaşadığınız macera kadar büyük olacaktır. Bilbo’nun nasıl hissettiğini hayal edebiliyorum. İnanın ki bu dünyada sıradanlığın zincirlerini parçalayarak kırmak kadar güzel bir his yoktur. Gerçek özgürlüğü bulduğunuz andır o. Daha önce nefes almadığınızı hissedersiniz. İlk defa ciğerleriniz gerçek taze havayla dolar. Renkler daha parlak ve canlı, sesler daha gür, kokular daha keskin, tatlar daha belirgin, dokunuşlar daha hassas olur. Yaşamadan anlaşılmasık gerçekten güç bir histir, anlatmasından bahsetmiyorum bile. Üstat Tolkien’in bu başyapıtını sıradanlıktan sıyrılmak isteyen herkese öneriyorum. Kimbilir belki siz de kitabın içinde sizi kurtaracak kendi büyücünüzü ve cücelerinizi bulursunuz... Ece Kavukcu Modern Tutsaklık Özgür kalabilmek ne kadar mümkün? Ya da mümkün mü özgürlük, yaygınken bu kadar kölelik? Eski zamanlardaki kölelik sistemi kadar fena değil modern çağın sinsi kölelik sistemi; değişen kafalar, yaşamlar, sistemler ve insanlar sayesinde. Açık açık bileklerinden zincire vurmak bir insanı kolay değil o kadar ya da para ile satın almak bir bireyin yaşamını. Fakat sizce de çok tanıdık değil mi mecazi olarak, bir insanı ''satın almak'' kavramı? Başka şekillerde satın alıyorlar insanların yaşama hakkını artık; daha sinsice, usulca ve daha az gaddarca hallediyorlar bu işi. Esaret sınır değiştirdi böylece modern çağda, kölelik biçim değiştirdi. Modern kölelik; paranın, gücün, güzelliğin çekim gücüne aldı insanları. Düşünceler, duygular, insanlar, toplumlar ve devletler hep başkalarının hep en güçlünün esiri artık. Peki, neden? Nasıl bu hale gelindi? Fark etmeden nasıl birer kölesi olup çıktık kendimizin, başkalarının, gücün. Kölelik neden bu kadar yaygın hayatlarımızda? Çünkü insanoğlunun yaradılışı çok müsait esirliğe. Doğamız gereği alışkanlıkların esiriyiz hepimiz, toplumların esiriyiz. Mesela Osmanlı’daki ahlaki etikler, şimdiki Türkiye’de özgürlüğün sınırlarını belirliyor hala. Ya da Türkiye’de mini etek giyilen kıza karşı düşünceler hala eskilerin ışığında şekilleniyor. Geçmişin belirlediklerinden vazgeçmek ya da geçmişin süregelen kurallarını değiştirmek zor çünkü insanlar için. Bir grubun dışına çıkmaya cesaret etmek daha zor; özgürce düşünmek, yaşamak adına. O zaman çoğunluk ne derse takip mi etmeli? Başkalarının fikirlerine, iyilerine ve kötülerine inanmak, kapılmak varken niye zora sokalım ki kendimizi. Zor korkutuyor bizi zaten. Yeterince cesur değiliz yani yeterince özgür olmak için. Bedel ödemeye hazır değiliz, bedel ödenmesi gerekecek bir durum olduğunu da göremiyoruz ayrıca. Ya özgür olmadığımızı göremeyecek kadar aptalız ya da özgür olduğumuza kanacak kadar korkak. Tek tük de olsa cesaretli kimseler çıkıyor ve savaşıyor hala özgür kalabilmek için modern ''sahipler'' ile. Fakat belki daha zor bu savaşı kazanmak geçmişe göre çünkü rakipler daha dişli, daha zeki ve daha sinsi. Korkarak da olsa savaşılmalı ve ödenmesi gereken bir bedel varsa özgürlük için, ödenmeli. Acı ile de olsa kan ile de olsa savaşılmalı galip gelebilmek için. Çünkü esaretin telafisi yok. Geçenlerde okuduğum ve Solomon Northup’ın kaleme aldığı On İki Yıllık Esaret romanı ile unutmamam gereken bu gerçeği beynime daha da kazıdım. Kendi on iki yıllık kölelik sürecini anlatan yazar, özgürlüğün ne kadar zaruri bir ihtiyaç olduğuna her noktada değiniyor. Solomon’un, ''Ben artık nefes almak istemiyorum, yaşamak istiyorum. '' sözlerinden sonra özgürlüğün peşine düşmemek mümkün değil. Sanırım ben de artık yaşamak istiyorum sadece kendi seçimlerime göre, özgürce. Fakat bu en güçlülerin kurduğu dünya düzeninde aykırı olmak zor. Ne zaman söz etsem bu başkalarının başrol oynadığı bizim özgür yaşamlarımızdan, susturuyorlar. Söylediklerime inanmadıkları için değil ama değiştireceğime inanamadıkları için susturuyorlar beni. Asi diye ilan ediyorlar ki korkup kaçayım savaşa başlamadan. Bu kadar baskı sonrası kaçmıyorum ama başlatamıyorum da bir şeyleri. Bazen kabullenmek istiyorum herkes gibi bu kadar özgürlüğü ta ki saati üç kuruşa çalıştırılan özgür insanları görünceye kadar. Bir çıkmazın içinde hesaplaşıyorum kendimle. Ne yeterince cesurum savaş için ne de yeterince korkak suskunları oynamak için. Hiç mi kurtuluşu yok bu çıkmazın? Çözümü yok mu acısı zayıf olandan çıkarılan bu modern esaretin? Söyle ey özgürlük, nasıl kırılır bu bileklerdeki zincirler; biz bu kadar kul köleyken güce, güzelliğe, paraya ve daha nicelerine! Bu kadar sorguladığıma kızmayın çünkü özgür kılmasa da bizi bu sorular, aydınlatır yolumuzu bu özgürlük sevdasında. Var, her şey gibi bunu da çözümü var. Susmamak, daha derin yaşamak hayatı, kolaya kaçmamak ve en önemlisi yürekli olmak. Cesaret istiyor, yalnız kalabilmek kalabalıklara karşı. Savaşabilmek; paraya, sistemlere, kalıplara karşı. Uğruna bedel ödemek gerekiyor gerçekten bir kuş kadar özgür hissedebilmek için belki de uğruna ölmek gerekiyor en azından bir sonraki nesilleri serbest kılabilmek için. Fabrikalarda üç kuruşa çalışan insanlar seslerini çıkaracak bir gün, tamamen aç kalmayı ya da ölmeyi göze alarak. Çocukları aç kalmasın diye susan bu insanlar bir gün esaretin açlıktan daha fena olduğunu görecekler. İnanıyorum ki bir gün başlatılacak bu savaş tekrar özgürlük adına. Biraz daha zamanı var ama umudum da var modern köleliğin sonu için. Çünkü bir gün, ağızlara çalınan bir parmak balın acı tadı gelecek insanlara. Başkalarının hayatlarını değil kendi hayatlarınızı yaşayabildiğiniz, özgürlük ve esaretinizi dahi seçebildiğiniz güzel günler dilerim, özgür günler. Kaynakça Northup, Solomon. (2015). On İki Yıllık Esaret. Maya kitap. Alaftar 1 İdil Alaftar 21202326 TURK102- Sec.17 Ebru Onay BEŞ ŞEHİRDE ZAMAN “Mazi daima mevcuttur. Kendimiz olarak yaşayabilmek için, onunla her an hesaplaşmaya mecburuz” (Tanpınar, 10). Önsözü bitirdim, sayfayı çevirdim: Ankara. Herkesin kendi koşuşturması ile meşgul olduğu, Cumhuriyetin kurulduğu şehir olarak mütevazılığını koruyan bozkır şehri, Ankara. Ahmet Hamdi, henüz ilk cümleyi fısıldadığı anda kıvrım kıvrım, eski ve dar Ankara sokaklarında sabah erkenden yanık sesiyle fırından yeni çıkmış sımsıcak simitlerine bizi davet eden simitçileri hatırladım. Tanpınar, Ankara’nın tarihini Etiler’den başlayıp Roma, Bizans, Selçuklu ve nihayet Osmanlı zamanlarıyla anlatadururken bir taraftan da sıcacık simitleri almak için yola koyuldum. Başka bir ses daha vardı sabahın derin sessizliğinde caddeleri Alaftar 2 dolduran: “Hurdacııııı!” Bir zamanlar Tunalı Hilmi Bey’in yaşadığı mahalleden başlayıp Çankaya, Çiftlik, Samanpazarı… Kim bilir birbirinden uzak hangi semtlerini dolaşıyordur Ankara’nın. Sokakta çöpleri karıştıran bir gözü mavi, diğer gözü sarı olan Ankara kedisi, kışın yakılan kömürden kapkara olan havada acaba nasıl böyle bembeyaz tutuyordu tüylerini? Yalnızca bir sayfa çevirerek ulaştım Erzurum’a. Dadaşlar kendi yörelerine has Bar havası ile karşıladılar bizi. Tanpınar anlatmaya devam ediyordu: “Erzurum’a üç defa, üçünde de ayrı yollardan gittim…” (Tanpınar, 28). Büyük ustayı görünce Âşık Kerem de okumaya başladı bir dörtlük. Yıllar boyu aldığı göçlerle, savaşlar yüzünden Erzurum’u terk etmek zorunda kalan insanlarla, din ve kültür çeşitliliğiyle başka hiçbir yerle karıştırılamayacak bir şehirdi Erzurum, bir tarih... Ulu Cami’ye doğru ilerlerken Tanpınar, Erzurumluların derin bir mizaca sahip, hicivci ve fazla hiddetli olduğunu söyledi. Geziye devam ederken uzaktan yanık yanık söylenen bir Erzurum türküsü duyduk. Sadece ağıt yakmıyordu bu türkü, aynı zamanda bütün bu coğrafyayı, toprağı, insanların yaşadığı acıları anlatıyordu nesiller boyu. İçinde kimi zaman Harput, Azerbaycan ve Kafkas nağmelerinin, kimi zaman Bingöl çobanlarının sürülerini otlatırken çaldığı kaval seslerinin izini taşıyordu. Gün doğarken yolculuğun tadının en güzel çıkarıldığı üçüncü mevki vagonlarından birindeydim. Erzurum’un kendine has taş evleri geride kalıyordu. Önümüzde uçsuz bucaksız uzanan Konya Ovası’nı seyrederken Tanpınar, “Konya, bozkırın tam çocuğudur; esrarlı bir güzelliği vardır.” dedi (Tanpınar, 67). Ardından yanı başımızda Mevlana tüm dünyaya ve insanlığa seslenen o eşsiz dörtlüğünü söyledi ağır ağır ve her bir sözcüğü ayrı güzellikte vurgulayarak, “Gel gel kim olursan ol gel...”. Şaşkınlığa gerek yoktu; çünkü artık tekke ve dergâhlarıyla tam bir ruhanî şehirdeydik. Selçuk destanlarına konu olan meydanlardan, Alâeddin Tepesi’nden ve en güzeli Meram bağlarından geçtik. Gerek değişik mimarisi, gerek evleri çevreleyen bin bir renkli çiçekle ve türlü ağaçlarla dolu bahçeleriyle onu gören herkesi büyülüyordu Meram. Osmanlı zamanında yoğun göç aldığı Alaftar 3 için önemli bir yerleşim merkezi olan Konya’da farklı uluslardan insanların giydiği rengârenk kıyafetler görmek mümkündü. Dar sokaklarda gezerken gözümde hep bu tabloyu canlandırdım. Bir rivayete göre Konya’da Yunus Emre ile Mevlâna karşılaşırlar. Mevlâna, Yunus’a Mesnevi’ sini okur ve Yunus da altı ciltlik bu büyük eseri yalnızca “Ete kemiğe büründüm/ Yunus diye göründüm.” diyerek özetler (Tanpınar, 88). Cami ve medreselerin ruha dinginlik veren seslerinden ayrılıp Bursa’ya ilerlerken bir kez daha Konya’nın ne kadar kendine has bir havası olduğunu düşündüm. Büyük ustanın dediği gibi gerçekten de Bursa’da zaman bir başka akıyor. Yeni yapılar, şehrin tarihini oluşturan mimari eserlerin gölgesinde kalıyor. Bu yüzden de zaman bir taraftan günümüzle özdeşken, diğer taraftan da onu arayan gözlere hâlâ eskiyi hatırlatarak geçmişte ilerliyor. Evliya Çelebi, Bursa’nın kendine has bir ruhu olduğunu söyler. Diğer şehirlere göre baskın olarak Bursa’da Türk tarihine damgasını vurmuş kahramanların adları sokaklarda daha çok karşımıza çıkar. Yöre halkı Geyikli Baba, Konuralp, Emir Sultan gibi kişilerin adlarını sokaklara koyarak onları, o sokakların adlarını her söylediklerinde anmış oluyorlar. Tüm şehri Tanpınar’la gezdikten sonra onun bu şehri neden bu kadar çok sevdiğini bir kez daha anladım: Bursa’da zaman gerçekten bambaşkaydı. İstanbul’u Ahmet Hamdi kendi anıları ve şehrin tarihini birleştirerek anlatmaya başlıyor. Ses tonu biraz hüzünlü “Artık eski İstanbul kalmadı” derken. 1946 yılında İstanbul’un gittikçe ağaçsız kalmasından yakınırken kendi kendime acaba şehrin şimdiki halini görse ne derdi diye düşünmeden edemedim. Koskoca bir tarih, görkemli villalar, boğaz yalıları zamanla yangınlarla kül olduğu için günümüzde çok az mimari eser kalmıştır İstanbul’da. Ancak Ayasofya, Eyüp Sultan Camii ve Topkapı Sarayı gibi belli başlı eserler bugün bile dimdik yerinde durmakta. Daima Batı ile Doğu arasında köprü görevi gördüğü için İstanbul halkı kültürel, sanatsal ve sosyal yapıda çeşitlilik gösterir. İstanbul’u İstanbul yapan da bu birleştirici ve bütünleştirici özelliğidir. Alaftar 4 Tanpınar’la yaptığım bu eşine az rastlanır yolculukta yeni neslin görevinin bugün ve dün arasındaki bağlantıyı kurarak yarınlara başlamak olduğunu anladım. Bunu kendisi de şöyle ifade ediyor, “Bizim yapacağımız yeni, müstahsil ve canlı bugünün rüzgârına kendimizi teslim etmektir. O bizi güzelle iyinin, şuurla hülyanın el ele vereceği çalışkan ve mesut dünyaya götürecektir” (Tanpınar, 215). KAYNAKÇA Tanpınar, Ahmet Hamdi. Beş Şehir. İstanbul: Dergâh Yayınları, 2014. http://www.google.com.tr/search?q=ankara+kalesi&newwindow=1&tbm=isch&tbo=u&source=univ&sa=X&ei=F2RJVIjaFcmBywOw14C4CQ&ved=0CBwQsAQ&biw=1366&bih=657 Aşkın Tarifi Bu hafta güne karla başladık.Önce yağmurdu,sonra da o yağmurlar kara dönüştü.Her taraf bembeyaz oldu.Her ne kadar hava buz gibi olsa da,kalplerimiz o bembeyaz caddeleri görünce birden ısındı.İşte böyle zamanlarda insan evde oturup,kahvesini içip,romantik bir film izlemek ister.Eğer dersiniz yoksa tabii.İşte tam böyle zamanlar için izlenecek bir film var.O da The Holiday.Kendinizi bir hayal edin.Evde oturuyorsunuz,hava çok soğuk,kar yağıyor ve sizin yapacak hiç bir işiniz yok.Oturup film izlemek yapılacak en keyifli şey.Eğer sevgiliniz de varsa bu filmi onunla beraber izleyin derim ama sevgiliniz yoksa bu filmi tek başınıza izlemek daha bir keyifli gelecek. Gerçek aşka her zaman inanmışımdır.Henüz gelmedi belki ama bu beni hiç yıldırmadı.Hala umutlu bir şekilde bekliyorum o malum kişiyi.Aşkın tarifi hepimiz için farklıdır.Bana göre o kişinin beklenmedik anda karşıma çıkması.Hem de öyle bir an ki hiç ama hiç beklenmeyen.Mucizevi bir şekilde.Filmlerdeki gibi de olsun demiyorum.Öyle şeylerin doğru olamayacağını öğrendim artık.Küçük bir çocuk değilim. Yaşımız büyümüşse aşık olma duygusunu tatmak isteriz.O doğru insanı bulmak,güzel şeyler yaşamak,hatta ve hatta aşkımızın tarih kitaplarına bile geçmesini isteyebiliriz.Bunlar gerçekten güzel düşünceler ama o doğru kişiyi nasıl bulacağız? Ya da bulursak da nasıl anlayacağız onun o malum kişi olup olmadığını?Bazen kolayca anlaşılır,bazense ne yaparsak yapalım kolay bir şekilde anlaşılmaz.Bulduğumuzu sandığımızda her şey daha güzeldir artık.Gökyüzü daha bir mavi,ağaçlar daha bir yeşil,Dünya daha da yaşanılabilir bir yer olmuştur artık bizim için.O insana güveniriz,onunla güzel şeyler yaşarız taa ki onun gerçek yüzünü kötü bir olayda görene kadar.İşte o zaman o yaşadığımız dünya başımıza yıkılmıştır.Nerelere gitsek,nerelere kaçsak bir türlü karar veremeyiz ama şundan çok eminizdir.Ondan tamamiyle uzaklaşmak.Tek amacımız budur artık.O neredeyse bizim başka yerlerde olmamız.Yüzyüze bile gelmememiz.Uçak saatlerini bile ezbere biliyoruzdur artık.Kafamıza esen bir yeri seçip,oraya gidiyoruzdur.Amacımız tek başımıza kalıp,olan biteni ayrıntısıyla düşünüp bir daha aynı hataları yapmamak.Bunun için istediğimiz yere gittiğimizde amacımızın yarısını gerçekleştirmiş oluyoruz.Oraya vardığımızda ise bir şey oluyor. ''Bir daha asla başka bir erkekle çıkmam.''derken aslında bu cümlenin ne kadar da salakça olduğunu farkediyoruz.Yeni biriyle tanışıyoruz.Tam da istediğimiz gibi.O doğru insanı buluyoruz o kişide.Yeni bir şeyler hissetmeye başlıyoruz.Daha önce hiç yaşanmayanından.Kalplerimiz eskisinden daha hızlı atmaya başlıyor.Ellerimiz terliyor,boğazımızda bir şeyler düğümleniyor derken aşık olduğumuzu anlıyoruz.Sonrası malum artık.Evlenme hayalleri,çocuk olursa kime benzeyecek muhabbetleri başlamış oluyor böylece.Bunlar hep başımıza gelen olaylar değil mi?Her ne kadar kötü başlasa da sonu hep güzel oluyor.The Holiday'i de o yüzden çok severim zaten.O da hayat gibi gerçek olup ve klasik,saçma sapan bir aşk filmi olmadığı için izlenecek bir film. Bu filmde olanlar hep benim hayalimdi.İnanıyorum bir gün olacak.Ben Londra'ya gideceğim ve o malum kişiyi orada bulacağım.Beraber Londra'nın müthiş manzarasında güzel şeyler yaşayacağız.Yılbaşlarını,doğum günlerini ve bazı önemli günleri hep beraber kutlayacağız.Kötü şeyler yaşadığımızda,birbirimize hep destek olacağız.Bunlar güzel duygular ama en önemlisi ise bunları kiminle ya da kimlerle yaşadığımızdır. Eğer doğru kişiyi bulduğunuza inanıyorsanız,gün size her geçen gün daha güzel doğacak... Öykü İnal Elit sec(61) Not:Fotoğraf tumblr dan alınmıştır. Hilekar Sahnenin Büyük Adam Gözlemcileri‘Sabahları kimseyi uyandırmadan sessizce yola koyulurdum; gezici din adamları gibi. Yalnızlığın dinini yayıyordum.’Renk, cümbüş, atlas; Hayalin efsunla karışık büyüsünden geçmemiş benliklere ifadelerden değildir. Rengi, cümbüşü çözebilmek için oyunlar geliştirir adam, tehlikelerden bihaber bir yeniyetme gibi. Dağarcığının kapkalın ve bembeyaz duvarlarına büyülü renkler katmadan çözemez insan yaşamın kendisine direnmenin yolunu ya da öyledir ya evrenin kapkalın duvarları olan gökyüzüne renkler, şekiller yerleştirilmeli. O hayallerin miladından önce kirlenmemiş zihni pek tabii renkler de kirletir tam da bu yüzden tehlikeli bir oyundur dönüşüm. Tehlikeli oyunlar bu kavramların kocaman bir atlasını çiziyor hayatta tek başınalığın da dönüşümünün mümkünatını ve efsununu hissetmiş, yalnızlığını iliklerine kadar hissetmiş bu deliliğe yatkın her biri kendi renkleriyle eşsizliğine erişmiş benliklere. Azıcık beyazlar damlatıyor yine renklerin de bunalımını tatmış kişilere, ferahlatıyor. Ufuklarının yenilerini yaratmaya yetmediği yerlerde yetişiyor biraz da. Tehlikeli oyunların hikayesi kişiler için yalnızlığı gidermek değildir de yaşanmışlıklardan hikayeler çıkarmaktır, büyük adamlardan paha biçilemez hikayeler devşirmektir. Yalnızlığın berraklığını görmüş başka başka gözlerden tariﬂer almaktır. Ne yaşandığını çözümleyemediğin kaos anlarında biçilmiş kaftandır. Tehlikeli oyunun çözümsüzlüğünü didik didik ederken olması gerektiği gibi kesin yanıtlardan kaçınır. Meşaketli yolunda kaybolan benliklere ışık, yol boyunca herkesin iç sesi Hikmet Benol.‘Gerçek başkalarının bize uygulamaya çalıştığı tatsız bir ölçüdür.’Sonsuz köşelerinin yansımasıyla gerçekliği değiştiren kara bir kutudur zihin. İnsan ‘kara kutusuyla’ oynayabileceği oyunları keşfedeli yaşamını sürdürülebilir kıldı. Dipsiz kuyularına düşerek adrenalin, gün ışığını daha parlak görerek biraz da huşuyu buldu, en saf haliyle. Gözlerin önünde canlanan oyun daha bir sıradan geldi, fakat yine de ölüme değmezdi oynanacak bir sürü, çeşidi sınırsız oyun keşfedilmişti. Tam bu noktada herkesi imrendiren büyük adamlar bile deliliğe övgüler yazmaya başladı. Delirenler kuralları görünmez bir şekilde koymaya başladı, o eşsiz hazlarıyla fakat yaranılmadı, sınırlı gerçekliklerinden hayli yılmış olan benlikler saldırdı, dizginlenemez sinirleri hayalleri gibi gri bir toz bulutuna dönüştü ve işte böyle oluştu deliliğin saklanması oyunu, tehlikelerin farkına vararak.‘…Onlar bize gerçek gönderirler. Gerçek tohumları gönderirler. Biz, o gerçeklerden kendimize göre gerçekler yetiştirmeye çalışırız.’Sen o en tehlikeli oyununla boğuşurken gittikçe büyüyen loş boşluğunda aradığın benzer sayılabilecek yüzlere dönüyor, gerçekten sende olup olmadığına emin olamadığın ama alelade bir karşılaşmada sana yöneltilen sıradan ifadelerin peşine düşüyorsun. Yüce arayışının menziline koyduğun sıradan, adi, banal şeyleri o yalandan cömert, sözde yüce diğerkamlığınla afgan gibi kuşanıyorsun, örtünüyorsun. Kendini tekrar tekrar dar kalıplarda sınayan bir şeytan, ilahi bir yaratıcı gibi kaderini, takdirini, cezanı, ödülünü arıyorsun binlerce yüzde. Bedenin bedenler içinden bir parya, ruhun köşeli , en dokunaklı, en oyunbaz, en hilekar sahnenin sonsuzluğa uzanan perdesi. Sonra, büyüyor ve genişliyor zihninle beraber beslediğin her bir ﬁkir hepsi kendince özerklik kazanıyor, senden bile kopuyor birdenbire. Hem ifadeler yalnız hem sen yalnız kalıyorsun ve ifadelerinin peşine düşecek senden başka ve senin kadar yiğit bir izci görülemedi şu güne kadar-ifadelerinin parça parça oluşunu görsen de bir tek senin gözlerin kanar- zaten öyledir ya herkes yol yorgunu safsataya mahal yok. Oyun yeterince ağır. Oyunun sürdürülmesi gerek. Hikmer Benol’a bozuk ifadelerim ancak bu sözlerle fısıldar. Zaten iç sıkışmalarını oyun haline getirmiş adamlarla paylaşmalı sadece küçücük, sıkıştırılmış, ağızdan zar zor dökülebilmiş izah. Başka türlüsünün telaffuzu mümkün değil.İÇİMİZDEKİ YABANCI Bazen hepimiz kafayı sıyırdığımızı düşünürüz ya da acaba biz kimiz gibi tuhaf sorular sormaya başlarız. Evet, biliyorum bazen sen de öyle düşünmüş olabilirsin. İç sesinle tartışırken buluyorsundur kendini ansızın. Onu kendine en yakın dost bellemişsindir. Sürekli sorular soruyorsun, ona sır veriyorsundur. Nereden mi biliyorum? Çünkü herkes gibi bazen ben de onunla sesli sohbet ediyorum. Bana ne yapmam konusunda elinden geldiğince yardımcı olmaya çalışıyor. Peki, biz bunu kendimiz yalnızken yaptığımızda bir problem teşkil etmezken, niçin birilerinin yanında yapınca farklı gözle bakmaya başlıyorlar? İşte bende sayfaları çevirdikçe bu soruların cevabını bulmaya ve sorgulamaya başlamıştım. Anlaşılmıyorduk biz ne yazık ki ve onlara anlam veremiyorduk. Belki de biz, buraya ait olmadığımızı yeni düşünmüştük ve o baskılardan kurtulmak ve onların bizim için yazdıkları rolleri oynamamak için kendi iç dünyamızı kurmaya karar vermiştik. O beni davet ediyordu gizli bir şekilde ben ise tüm bavullarım hazır koşarak gidiyordum onun yanına. Belki “budala” diye adlandırmaya başlayacaklardı her zamanki yaptıkları gibi. Ama biz her şeyi göze almış, öyle gidiyorduk kendi yalnızlığımıza ve yanımıza aldığımız tek dost kendi iç sesimizdi artık. Bu budala hayata bizi onlar itmişti ve artık hazırdık kendi yazdığımız başrolü oynamaya. Satırlar geçtikçe, kelimeleri arkamda bıraktıkça kendimi bu girdaba daha çok kaptırmaya başlamıştım. Bir anda en sevdiğim hocam karşıma geliyor ve duymak istediğim o sözleri ağzından söylüyordu. Arkadaşlarım yanımda biz sana güveniyoruz, sen yaparsın diyorlardı. İkinci bir ben kendi istediği gibi yaşamaya başlamış ve hiç bunları yapmayan insanlar ile bir anda kavga etmeye başlamıştı. Yavaş yavaş beni esir almayı başarmıştı kendi düşünceleriyle. Tanıtmamayı seçmişti kendini çünkü benden o olmamı istiyordu ve yapmıştı da gerçekten. Kendi hayal dünyamın gerçekle karışması beni ne kadar korkutmaya başlamış olsa da bir yandan kendi özgürlüğümün tadını çıkartıyordum. Yeni bir “ben” oluşturmaya itiyordu, söyledikleri farklılık yaratıyordu benim dünyamda. Yalnızlığı seçen beni farklı bir kişi olarak tekrar tekrar yolluyordu insanların arasına. Pes etmiyordu hiçbir zaman tam anlamıyla. Hayata farklı bir şekilde tutunmuş benim de kendimden bu kadar kolay vazgeçmemi istemiyordu. Fakat yolumuzun doğru olduğundan şüphe etmeye başlamıştım çünkü gerçekle doğruyu hayal edemez olmuştum. Yazar bizim içimizdeki şizofreni çıkartmak için kendi içindeki bastırılmış duyguları örtmeye çalışıyordu tıpkı bazen ben gibi. Beni anlattığı hissine kapılıyordum kelimelerin arasından geçerken, kendimi buluyordum ansızın. Kendi farkındalığımı belki de ben başkalarını suçlayarak bastırmaya çalışıyorum. Hiç vazgeçmiyor kendi düşüncelerinden ve sürekli bana saldırdığını görmeye başlıyorum. Kendi beni bulmamı isterken benden bir tane daha üretmemi istiyor. İç sesimi konuşturmayı başarıyor ve başkalarına düşman ilan ediyor bir anda beni. Herkesi budala görmeye ve kendi yalnızlığına beni de katmaya çalışıyor. İçimdeki şizofreni harekete geçirmeye çalışıyor bir anda ve ben bunu fark etsem bile etki alanından kurtulamıyorum. Evet, ben de kızıyorum doğal olarak insanlara bazen bizi eleştirdikleri için, bizim hayallerimizi yıktıkları için ama ne kadar doğru onları bu şekilde çağırmak onlara budala diye hitap etmek diye kızmaya başladım ilerledikçe. Dost bir şekilde başlamış yolculuğumuz başka bir hal almıştı. O dilini bana çevirmiş ben ise ona hak vermekten kendimi almıştım bir anda. Kendi, şizofren olmasını kabul etmiyor bizim hasta yanlarımızı söylüyordu. Oysa ben kendimi biliyordum, şizofren yanımı kabul ediyordum ve saldırmak yerine onunla dost olmayı seçmiştim. İşte aramızda ki fark tam olarak bu idi… Serbest(2)TURK 101-1Ömer Furkan Parmak21402343Bilinmeyen Adaya YolculukBilinmezler bilinene dek, bilinmez oldukları bilinemez. Bu sebepten olsa gerek, pek çok insan bilinmezleri farkında olarak ya da olmayarak inkâr eder. Bilinmez olan kimi zaman bir kavramdır, kimi zaman bir duygudur, kimi zaman bir olaydır. Bazen insan insanı bilemez, bazen de insan insanlığını bile bilemez. Bilmemek, bilmediğinin farkında olmamak kadar kötü değildir. Çünkü bilmediğini bilen en azından bilmesi gereken temel şeyi biliyordur. Bilmediğini dahi bilmeyen iseöğrenmenin yolunu daha işin başından kapatmıştır. Peki, bilmediğini bilmeyen insan neden ısrar eder bilmemekte?İnsanın pek çok hatasında rol oynayan ön yargı bu problemde de ana etkendir. Kimileri tek doğrunun kendi bildikleri olduğunu iddia eder. Kimileri sahip oldukları bilginin yeterli olduğunu düşünür, daha fazlasını bilmek istemez. Kimileri de hayatında en ufak değişikliklere bile karşı olduğu için yeni şeyler öğrenmenin hayat düzenini bozacağını düşünür. Ve korkar insan. “Tek doğru budur.” dediği durumlarda yalancı çıkmaktan, yeterli bilgiye sahip olduğunu düşündüğü durumlarda aslında daha öğrenecek çok şeyi olduğunu öğrenmekten, hayatında değişiklik yapılmasından ve bu değişikliğe uyum sağlayamamaktan korkar. Görüldüğü gibi insan bilmediğinden korkar. Bilmediğinin kendisini küçük düşürmesini istemez. Bugüne kadar yanlış bildikleriyle yanlış yaşamış olmaktan ve bunu itiraf etmekten korkar. Bilmediğini itiraf etmedikçe, öğrenmek için ilk adımı atmadıkça korkmaya ve ön yargıyla yaşamaya da devam edecektir.Tüm insanlar böyle değildir tabii. Hiçbir meselede insanlar üzerinden genelleme yapmak doğru olmayacağı gibi bu meselede de doğru olmaz. Bir de bilmediğiyle yüzleşenler vardır. Korkusuzca “Bilmemek ayıp değil ki!” diye haykıranlar, bilmediklerinin üzerine koşarcasına gidenler vardır. “Her şeyi bilmem hiçbir zaman mümkün olmayacak ama yeni bir şey öğrendiğimde bir önceki durumuma göre daha çok şey biliyor olacağım.” diye düşünüp bilginin hazzına ulaşanlar vardır. Elindekiyle asla yetinmeyip “Daha yok mu?” diye yaşayanlar vardır. İşte bilmemek, bilmediğinden korkup ona ön yargıyla yaklaşmayı değil, bu insanlarınyaptığı gibi öğrenmek için koşturmayı gerektirir. İnsanlık ancak bu yolla ilerlemiştir. Bundan sonra da ancak bu yolla ilerleyecektir. Teknolojinin, hayat kolaylığının geometrik biçimde arttığı günümüze gelmemizde “Bilmenin sonu yoktur.” diye düşünen insanlar rol oynamıştır. Günümüzde de pek çok sıkıntı mevcuttur elbette. Ama bu durumda, yine problemleri görmezden gelenler değil, bu problemlerin sebeplerini ve kurtuluş yollarını araştıranlar, bir diğer ifadeyle öğrenmeye çalışanlar, bilmemezlikten gelmeyenler, bilmedikleri sıkıntılardan korkup kaçmayanlar bu sorunları aşmamıza vesile olacaktır. Söz gelimi, cep telefonunun kanser yapma ihtimali olduğunu yok sayanlar bir yere varamayacaktır. Buna karşın, bu hipotezi araştıranlar, doğruluğunu öğrenmeye çalışanlar insanlığa kıymetli bir bilgi kazandıracaklardır. Yani, bilim yaparken dahi bilmediklerinin çokluğunun farkında olan insanlar, öğrenme isteklerini devam ettirdikleri müddetçe insanlık ilerlemeye devam edecektir. Aslında bilmekten daha önemlisi bildiğini uygulamaktır. Bilmediğinden kaçmayan insan, bilinmezleri bilinir yapma yolunda ilk adımı atmıştır. Fakat bilinmezlerin bilinmeye başlamasının insanlık açısından bir değer ifade edebilmesi için hayata geçirilmesi en temel şartlardandır. Yine kanser örneğini verecek olursak, cep telefonunun kanser riskini artırdığı öğrenilirse, telefon kullanımının bu keşfi yapanlar arasında azalması gerekir. Yine çok göz önünde olan bir meseleyi misal olarak verirsek, sigara içmenin devlet eliyle zararlı olduğu duyurulmaya çalışılırken, sigara paketinin üzerinde bile zararlı olduğu yazarken hâlâ çok yüksek oranda sigara içiliyor olması bu bilginin pratik hayata uygulanmasında sıkıntı olduğunu göstermektedir. Hâlbuki insanların yarısı bile kendisinden mesul olduğunu düşünse ve bildiğini uygulasa bu gibi zararlı alışkanlıkların yaygınlığı da azalacaktır. Bırakmak isteyip de kendinde güç bulamayanlar, toplumdaki bildiğini uygulama akımından güç alacaklardır. Sonuç olarak, bilinen uygulanmazsa yapılan yanlışlar devam eder, toplumda iyi yönde ilerleme zorlaşır. İnsanlık yolunda ilerleme olması için öncelikle bilinmeyenlerin bilinmediği kabul edilmelidir. Sonrasında bu bilinmeyenleri öğrenme yolunda çaba sarf edilmeli ve korkup ön yargıyla yaklaşılmamalıdır. Peki, öğrenmek işin son noktası mıdır? Hayır, henüz işimiz bitmedi. Öğrendikten sonra hayata aktarılmayan bilgi bir kıymet ifade etmez. Kitaplarla yüklü bir merkep için kitaplar sadece merkebin hayatını zorlaştıran yüklerdir. Aynen bunun gibi, bildiklerini uygulamayan insan da bu bilgilerin kendisine yük olduğunu hisseder. İnsanı merkepten ayıracak olan şey, bildiklerini yani tabir yerindeyse taşıdığı yüklerini hayatına uygulaması olacaktır. Bundan sonra da insan hâl diliyle çevresine örnek olmalı ve doğru bildiklerini de anlatmaktan çekinmemelidir. Bilinmezler bilindikçe, bilinenler pratiğe döküldükçe, doğru bilinenler paylaşıldıkça insanlık ilerleyecektir, bu yolda bilinçli insanların sayısının artması yine insanlığın yararına olacaktır.MERT YUNUS DIRANAZ YAŞAMAK VE YAŞADIĞINI SANMAK Bütün insanlar doğar, büyür ve ölür. Hepimiz hayatı yaşadığımızı düşünürüz ve iddia ederiz. Hâlbuki yaşamak sadece nefes alıp, vermekten oluşmuyor. Elbette hepimiz yaşıyoruz, önemli olan kısım ise hayatı, hayatın kurallarına göre mi yaşıyoruz? Yoksa kendi kurallarımızı mı hayatta uygulamaya çalışıyoruz? Ben, özgür bir birey olarak, hayatta kendi kurallarımla yaşamak istememe rağmen günümüz şartlarında böyle bir şey yaparsam toplumun beni yargılayacağının bilincindeyim. Bu yargının sonucunda kimse beni özgür bir birey gibi görmeyecektir. Aksine sorumsuz bir insan gibi göreceklerdir. Tüm bu önyargıları kırabilmek kesinlikle hayatımın gidişini olumlu yönde etkiler. Fakat toplum buna izin vermez. Bu yüzden bu yaşıma kadar topluma ayak uydurdum, bazı şeylerin önemini anlayana dek, birçoğumuzun yaptığı gibi. Böyle yaşamaya devam ettiğim sürece tam anlamıyla hayatı yaşamış olmayacağım. Sadece üstüme düşen görevleri yerine getirerek sistemin düzgün çalışmasına katkıda bulunan ufak, değersiz bir obje olarak kalırım. Eğer ben hayatımın sonlarında, vücudumun beynimden gelen emirleri uygulamakta güçlük çekeceği dönemde, yapmadıklarımdan pişman olursam geride sadece koskoca yaşanmamış bir hayat kalır. Doğruyu fark etmiş olmama rağmen, bedenim geriye dönüp yapamadıklarımı yapmama izin vermez. Sizin hayatınız hiç gözünüzün önünden film şeridi gibi geçti mi? Ben o anı yaşayanlardanım, yaptıklarımdan çok yapmadıklarımı gördüm. Pişmanlıklar ve keşkeler vardı beynimin içinde o beş-on saniyelik zaman diliminde. Amcam, babam, annem, yengem, arkadaşlarım hakkımda ne düşünür diye yapmadığım şeyler gözümün önündeydi. Mesela, hiçbir zaman ‘’Berber abi saçımı İlhan Mansız gibi yap.’’ diyemedim. Ne olurdu saçımı uzatıp hayranı olduğum futbolcuya benzeseydim? Ailem beni birey olarak değil de obje olarak görüyordu belki de. Benim isteklerimin önemi yoktu. Çünkü ben onlarındım, onlar ne isterlerse benim iyiliğim içindi ve kesinlikle doğruydu. Eğer ben saçımı İlhan Mansız gibi yapmış olsaydım kız çocuğuna benzemiş olacaktım. Bu yüzden arkadaşlarım benimle alay edecekti. Diyeceğim şu ki benim saçım hiç yukardan toplanmadı. Fanatiği olduğum takımın kartal simgesini vücuduma geçici bile olsa yaptıramadım. Herkesi mutlu edip kendim yeteri kadar olamamıştım. Yani bu şekilde bitemezdi her şey ve ben bunu talihsiz bir kazada fark etmiştim. Bu sayede kendime olan güvenimi kazandım ve başkalarının benim hayatımda söz hakkına sahip olamayacağını ne istersem onu yapabileceğimi fark ettim. Tabi ki bunları yaparken kimsenin kırmızı çizgilerini geçmemeliyim ve kalp kırmaktan korkmalıyım. Bu ince ama çok önemli noktanın farkında olarak hayatımın gidişi hakkında bir karar aldım. Ben o birçok insanın içinden hızlıca ayrılmaya karar verdim. Beni mutlu eden şeyleri yapmaya başladım. Bunun sonucu elbette hatalarım, yanlışlarım oldu. Fakat yanlış yapmanın kötü bir şey olmadığını, yanlış yaparak tecrübeleneceğimi ve tecrübelerimi kendi doğrumu bulmak için kullanabileceğimi öğrendim. Şunu da söylemeliyim ki benim doğrum herkesin doğrusu ile kesişmiyor. Tam da bu noktada sağır olmak bana özgürlüğümü kazanmamda yararlı oluyor. Eğer ki seviyorsam, seviliyorsam, dostlarım bana güveniyorsa, cebimde param olmasa bile yanımda dostlarım oluyorsa doğrularımı bulmuş ve çok güzel bir şekilde gerçekleştirmişimdir. Yeterince dosta sahip olmak da ‘’Yaşadım.’’ diyebilmem için önemli etkenlerden bu yüzden eleştirilere açık olmalıyım ve yeni insanlarla tanışmalıyım. Onların hakkımda yaptığı eleştirileri saygıyla dinleyip, şayet haklılarsa bu konuları çözümlemeliyim ki kırk sene sonra yatağımda yatarken ‘’keşke’’ dememek için. Borges de ‘’Anlar’’ adlı şiirinde gündelik hayatta yapmadığı çok basit şeylerden yakınıyor. Ufacık şeylerin bile 85 yaşında bir insanın canını yakabileceğini çok basitçe anlatıyor. Eğer şuan sizin de aklınızda bir soru işareti oluştuysa, o soru işaretlerini çözüme ulaştırarak mutluluğu ulaşabilirsiniz. Ölürken pişmanlıklarınız ve keşkeleriniz beyninizi kemirmez. Revna Cebeci 21600837 Hayat Dediğin Mechulden İbaret Hayat sorulardan, cevap aramaktan ve bulunan cevaplardan ibaret bence. Sizce de öyle değil mi yani insan etrafında sorularıyla var olup cevaplarda kendini bulmaz mı? Cevaplarının peşinde koştururken bir çocuk gibi terleyip, belki tüm cevaplara ulaşamadan yaşlanmaz mı? Hayatın doğrularının ve anlamının sorularla arandığı bilincime değdiğinde, Filiz Özdem’in Aşk Mechule Yürür romanının ilk satırlarına henüz göz gezdiriyordum. “Bir hayat, kendisiyle birlikte pek çok hayatın kardeşi olan bir hayat, neresinden tutup da anlatılır? İlk nereden başlanır? Hangi an en doğru andır?” (Özdem 9) soruları aklıma takıldı. Arka arkaya sorulan ve aklın derinliklerine nüfuz eden bu sorular, bana gerçek gibi görünen bilinmezliklerle, kafa karışıklıklarıyla ve araflarla dolu bir roman ile karşı karşıya olduğumu hissettirmişti. Sadece bana özel sandığım bazı düşüncelerimi başkasından duyacak olma fikri, tüm bedenimin heyecanla kaplanmasına sebep olmuştu. Anlatıcının sesine kulak verdikçe kendi yankımı duyar gibi oldum desem yeridir. Hayatımı yönlendirirken duygularımdan asla vazgeçmedim. Fark ettim ki anlatıcı da öyle. Anlatımında etrafındakilerle paylaştığı hislere değinirken kullandığı “anlamak” ve “hissetmek” (Özdem 14) kelimeleri aracılığıyla, bir okuyucu olarak yazarla çok şey paylaştığımızı fark ettim. Bu kez sanki o beni anlıyor ve hissediyordu. Bu iki kelime aslında kelimelerin çok ötesinde. Hayır, gerçekten felsefe yapmaya çalışmıyorum. Ciddiyim. Bakın mesela şöyle söyleyeyim. Saatlerce derdinizi bir yabancıya ifade edebilirsiniz. O sizi anlamaz. Ama bir dostunuza dertlerinizin arasından kocaman bir gülümsemeyle başınızı uzatıp “iyiyim” deseniz bile, gülüşünüzün arkasındaki göz yaşlarını, “iyiyim” derken nasıl büyük bir yalan söylediğinizi anlar o. Hisseder çünkü. Bazı insanların bazı şeyleri anlaması için ne başkasına ne de kelimelere ihtiyacı vardır. Hisler kelimelerin yerini aldığında, gerçek anlam ortaya çıkar. Romanın başlığından da anlaşıldığı gibi, mechule gidilen, siyah ve beyaz diye haykırırken gri bulutlar arasında boğulduğumuz hayatlarımızda, 1 Revna Cebeci 21600837 başka bir kalbin bizi anlaması büyüleyici. Yaşam dediğimiz şey insanı yalnız hissettirmeye o kadar müsait ki. Çünkü yaşam zıtlıklardan ibaret. Iyi ve kötü, güzel ve çirkin, hayat ve ölüm, aşk ve nefret. İçimizde, dışımızda her yerde. ”Neşe ile keder, korku ile cesaret, varlık ile yokluk arasında gidip gelen…” (Özdem 29) insanlarız hepimiz. Bu zıtlıklar o kadar yakın ki birbirine. Yani hem yakın hem de uzak. Nasıl biliyor musunuz? Mesela bir insana en uzak yer sırtıymış. Nasıl insanın vücudunun bir parçası kendisine en uzak olabilir? Oluyor işte. Olmuş. Aşk ve nefret gibi. Aşkın bir adım ötesi nefret ve nefretin hemen içinde duruyor aşk. Ne kadar zıt ve uzak görünseler de, biri tükenmeye başladığında, yerini diğeri alır. Ya aşkın ışığını nefretin karanlığı kapatır, ya da nefret dolu gecelere aşk bir güneş misali doğar. Zıtlıkların en etkileyicisi aşk ve nefret belki de. Tam bunu düşündüğüm sırada zihnimde öyle bir ifade yankılandı ki, aşk ve nefretin gücünü bir kez daha sorguladım. “İnsanı en çok inciten şeydir aşk.” (Özdem 21) Nasıl olabilir değil mi? Aşk nedir ki insanı en çok o incitebilir? Belki bir çocuğun annesinin kollarında bulduğu huzurdur aşk. Hayatına bir anda giren birinin, hayatının merkezine yerleşmesi; sesini duyduğunda kalp atışlarının hızlanması; kokusunu ciğerlerine hapsetmek için alınan en derin nefestir aşk. Gözlerin gözlerine değdiğinde her şeyin anlamsızlaşması, koskoca dünyada başbaşa kalmak. Korkmak; incinmesinden, kırılmasından, üzülmesinden, korkmasından korkmaktır aşk. En güzel keşkelerdir: “keşke hep birlikte olsak”, “keşke onu bir tek ben görsem.” İnanmaktır aşk, güvenmektir. Ve evet insanı en çok inciten şeydir aşk. Çünkü çocuk annesini kaybettiğinde, huzurun varlığını bile hatırlamaz. O kişi hayatının merkezinden gittiğinde, geçmişini de götürür, geleceğini de. Konuşmayı kestiğinde, diğer tüm seslere sağır olursun, bir daha asla hızlanmaz kalp atışların. En çok aşk incitir çünkü kokusunun ciğerlerinden yavaş yavaş gideceğini anladığında, yeni bir nefes almak istemezsin. O gözler birbirine son kez değdiğinde, asıl o zaman tüm anlamını kaybeder yaşam, koskoca dünyada bir başına kalırsın. İncitmekten, kırmaktan, üzmekten korktuğun kişi paramparça ettiğinde seni, bütün korkularınla yalnız kalırsın. “Keşke böyle olmasaydı”, “keşke gitmeseydi” dediğin an çok geç olmuştur zaten; en çok aşk incitmiştir. Artık ne inanabilirsin başka birine ne de güvenebilir. Aşk çok incitir, vazgeçildiğinde, terk 2 Revna Cebeci 21600837 edildiğinde en çok aşk incitir. Bunu bilmiyorsan eğer, kimse gitmemiştir senden. Mesela gitmek mi sanıyorsun? Mesele gitmek değil, mesela ısrarla sevebilmek. “o gitmedi. O beni ısrarla sevdi.” (Özdem 42) demiş Ziya, aşkı Meltem için. Umarım ben de kurabilirim bu cümleyi, sen de. Bu cümlenin içten içe yarattığı kıskançlık, kesinlikle kötü niyetten değil. Sadece günümüzdeki ilişkilerin bozukluğu, terk etmenin marifet sayılması, en çok yalan söyleyenin kendini en başarılı sanması; gitmeyenlere ve sevenlere olan inancımı azaltıyor. O kadar. İnancımın azalması, kendi kişiliğimi değiştirmeye yeterli değil. Evet sevemeyenler çok. Ama bana hayatta en çok neyi sevdin diye sorarsanız, ben en çok sevmeyi sevdim. Güneşi, çiçekleri, ailemi, hayvanları, denizi, hayatı, hayatımı, seni. Sevmeyi sevdim ama sevilmeyi beklemedim. Maalesef sanırım artık bu işin kuralı bu. Sevgine karşılık beklesen de bulamıyorsun, e haliyle üzülüyorsun. Bu konuda, romanı okurken, anlatıcıyla çatıştığım bir an oldu. Karşısındakini de kendisindeki gibi sandığı, olayların karşılıklı olduğuna inandığı bir alıntı: “Ben onu fark etttiğime göre o da beni fark etmiş olmalıydı.” (Özdem 16) Emin misin? Gerçekten birbirine bakan her göz birbirine değebiliyor mu? Kendimi bu soruları sormaktan alamadım. Eğer böyle olsaydı, görebilselerdi insanlar birbirlerini, en azından karşılıklı olabilseydi her şey ne bu kadar çatışma olurdu, ne de yalnızlıklarla dolu kalabalıklar. O kadar karışık ki kafam. Her şey o kadar bulanık ki. Hep iyilerin kazandığı masalarla geçen bir çocukluk, yerini mutsuzluklarla dolu bir dünyaya bırakınca haklı bir melankoli sarıyor insanı. Filiz Özdem’in Aşk Mechule Yürür romanı, bu melankoliyi yok etmenin ötesinde, beni başkalarının kafa karışıklıklarıyla, sorularıyla buluşturdu. Zıtlıklarla mücadele ederken mechule doğru ilerlediğimiz yolda yalnız olmadığımı hatırlattı bana. Belki de bu kadar düşünmemek gerek ne soruları ne de cevapları. Sonuçta hayat dediğin mechulden ibaret. Kaynak: Özdem, Filiz. Aşk Mechule Yürür. İstanbul: Yapı Kredi Yayınları, 2015. 3 ÇOCUK KALMAK Yaşamın koşuşturması içinde bir çok kez durup bulunduğum ve hatta ülkemin bulunduğu durumu düşünürüm. Bunu her neredeysem veya her ne ile meşgulsem yapmak beni gerçekten huzurlu kılar ve hepimizin insan olarak bu eylemi gerçekleştirmesi gerektiğini savunurum. Yaklaşık bir hafta önce metrodaki bir yolculuğumda arkamı döndüğümde gördüğüm yüz beni epeyce düşündürdü. Gördüğüm yüz bir çocuğun yüzüydü ve karşılaştığım tablo beni mutlu ettiği kadar buruk bir hüzne de boğdu. Çocuk kendinden bir kaç yaş daha büyük olan başka bir çocuğu bütün dikkatiyle dinliyordu. Bunda hüzünlenecek ne olabilir diye düşündürdüğümün farkındayım, fakat o güzel çocuğun yüzündeki ifadeler, diğerine karşı sergilediği tavırlar aslında bizim unuttuğumuz bir çok şeyi içinde barındırıyordu. Hiç tanımadığı, daha önce görmediği bir başkasını sevgi ve saygıyla kucaklayan bakışlarla izliyordu. Kafasında yargılamaya , yaftalamaya ufacık bir yer vermeden öylece izliyordu. Beni bunların da ötesinde düşünmeye sevk eden hareketi ise çocuğun diğerine sebepsizce sarılmak istemesiydi. İkisinin de yüzlerindeki o gerçek samimiyete ve mutluluğa bakmaktan kendimi alamadım dakikalarca. İşte o an içimde bir şeyler okşanırken, bir yanımda da aksine bir sızı hissettim. O sızı insan olarak saf ve temiz duygularımızın yıllar geçtikçe daha da yok olmasını hissetmemden geliyordu. Sadece yaşadığım ülke bazında değil bütün dünyayı düşündüğümde yaşanan onca sorunun , felaketin altında yatan sorun benim fikrimce bu saf daha doğrusu insan olarak taşımamız gereken duyguların yoksunluğudur. Her gün birbirimizi yaralıyoruz, yakıp yıkıyoruz hatta hiç düşünmeden öldürüyoruz. Bütün bu akıl almaz eylemleri sadece karşımızdaki insan veya topluluk bizimle aynı düşüncede olmadığı için bile yapabiliyoruz. Sadece daha fazla kazanmak için göz kırpmadan harcadığımız canları, bir çoğumuzun sahip olduğu ve gerçek “zenginlik” olarak düşündüğü hayatı yaşarken yoksullukla, açlıkla mücadele veren çocukları ve insanları bir an olsun düşünmüyoruz. Tenimizin rengi, mensup olduğumuz din gibi sebepler yüzünden yüzyıllardır ya öldürüyoruz ya da öldürülüyoruz. Daha da can yakıcı olan şey ise bu durumun gün geçtikçe iyileşip düzelmesinin yerine daha da kötüye gitmesi. Bazılarımız sadece güç uğruna milyonlarca insanı kandırıp, kendi çıkarlarına alet edip o insanları ölümle dahi yüzleştirirken, bazılarımız da bu “ güçlü “ olarak tabir edilen kesimin acımasız düzeninde adeta koskaca bir okyanusun içindeki küçücük bir kayık gibi savrulup süremizin dolmasını bekliyoruz. Çocuğu izlediğim o kısa sürede bütün bunlar hızla geçip gitti zihnimden ve gerçekten kendim dahil bütün insanlık için her geçen gün daha da içselleştirdiğimiz bu durumdan utanç duydum. Her gün birbirimize nefretle bakan gözlerimiz , birbirimize ve sorunlarımıza kayıtsız kalışımız geçti aklımdan ve anladım ki kaybolup giden sadece yıllar olmamış, geçirdiğimiz sürede zamandan öte yitirdiğimiz şey aslında benliğimiz ve insanlığımızmış. Dünya olarak yaşanılan sorunlara sürekli farklı yollarla çözüm arıyoruz fakat aslında aradığımız çözümler o kadar basit ve içimizde olan şeyler ki bunu bakarken göremez hale gelmişiz. O hala güzelliklerini kaybetmemiş çocuğun gördüğü gözle görebilsek birbirimizi ve sırf insan olduğumuz için birbirimize saygı duyup farklılıklarımızı içtenlikle kucaklasak eminim ki çözülemeyecek hiçbir sorun kalmayacak. Ben çözümlerin her zaman çok yakınımızda hatta içimizde olduğuna inanırım bu yüzden asıl olan özümüze dönmek bize daha yaşanılabilir, huzurlu bir dünya sunacaktır. Umarım biz de insan olarak bir gün aldığımız yaşlara rağmen birbirimize içimizdeki çocuk saflığını ilk günkü kadar gerçek ve temiz bir şekilde muhafaza edip bakabileceğiz. Çileli Hayattan Şiirler Çile Necip Fazıl Kısakürek Üstat Necip Fazıl diğer eserleri gibi bu şaheserinde de ustalığını ve şiire hakimiyetini kanıtlamış, gerek imgeleriyle gerekse de anlatışıyla okuru bambaşka diyarlara sürüklemeyi başarmıştır. Bu kitapta şiirler belli bölümlere ayrılmıştır fakat hemen her şiirinde Allah inancı ve sevgisini vurgulamıştır. Hemen her şiirinde sonsuzluk vurgusu yapmıştır bunun yolunun da yalnızca Allah’a iman olduğunu belirtmiştir. Ayrıca bazı parçaları kendi siyasi düşünce ve davalarına ayırmıştır. Tüm bunları yaparken yine etkileyici ve imgesel bir anlatıma başvurmuştur. Tabii ki kitaba adını veren çileli yıllar, zorluklar ve esaret yılları da tüm açıklığıyla yansıtılmıştır. Zindandan Mehmed’e Mektup’ta bu zorlu yılları ustaca resmetmiş ve çok zor bir durumda olduğu o zamanlarda bile geleceğe dair ümidini dile getirmiştir. Ayrıca Necip Fazıl bu şiirleri yazarken yaşadığı dönemin sosyal, kültürel ve politik ortamını da şiirlerine katmış ve şairanelik ve eleştiriyi mükemmel bir şekilde vurgulamıştır. Memleket meselelerine hayatı boyunca kafa yormuştur. Sakarya Türküsü’nde de açıkça ve mükemmel bir şairanelikle memleketin çektiği sıkıntıları yine İslami öğelerle işlemiştir. Bu mükemel eseri okurken insan bir iç muhasebe içine giriyor ve hem inanç hemde aksiyon olarak neler yapması gerektiğini düşünmeye başlıyor. Bu büyük etkiyi elbetteki basit bir ustalıkla değil herşeyi dört dörtlük bir şiir düzeniyle yapıyor. Şiirlerin etkisi okuyanı bambaşka bir aleme götürüyor. Ayrıca şiirleri okurken yalnızca zevk için okunacak bir metin olmadığını en az bilimsel bir makale okur gibi bir dikkat gerektirdiği anladım. Zaten şiirlerde ki anlam derinliği de böyle ortaya çıkıyor. Şiirlerden bu kadar bahsettikten sonra birazda kitabın bana verdiği mesajlar üzerine yazmak istiyorum. Üstat Necip Fazıl kitaba adını verecek çileli bir yaşam sürmüştür ve böylece büyük bir dava adamı olmuştur. Yaptığı eleştitiler ve muhalefetten dolayı sıkça hapse düşmüş fakat yinede savunduğu davadan ve düşüncelerinden bir an vazgeçmemiştir. Şiirde mistisizmi benimsemeden önce yani aradığı Allah aşkını bulmadan önce Fransada uzun yıllar yine zorlu ve sefil bir yaşam sürmüş ve ünlü Kaldırımlar şiirini de yine bu zamanda yazmıştır. Vatana dödüktan sonra Abdülhakîm Arvâsî ile tanıştıktan sonra bütün dünya görüşü birden değişir ve bambaşka biri olur tabii ki bu değişim şiirinede yansır.“Anladım işi, sanat Allah’ı aramakmış/ Marifet bu, gerisi yalnız çelik-çomakmış!” mısralarıyla bu büyük değişimi kendisi anlatmaktadır. Necip Fazıl ın bu eserini okuduktan sonra insanın doğru bildiklerinin arkasından ne olursa olsun koşması ve bir an olsun yılmadan devam etmesi gerektiğini anladım. Bu uğurda her türlü zorlukla karşılaşılabileceğini gerekirse çile de çekilir deyip devam ederek nasıl büyük bir dava adamı olunabileceğini gördüm. Kitapta en çok dikkatimi çeken şiirlerden birisi de hemen kitabın başında yer alan çile şiiridir. Bu şiirdeki imgesel anlatım çok büyük bir anlam derinliği ve etkileyicilik içermektedir. Bu şiiirle kitabın başlaması daha en başından okurun dikkatini fazlasıyla çekiyor ve diğer şiirlere karşı bir merak uyandırıyor. Kitabın sonunda yer alan poetika bölümü, kitabın adeta bir şair ders kitabı niteliğindedir. Necip Fazıl bu bölümde şiire kendi bakış açısını ve bir şairin nasıl yazması gerektiğini çok açık ve ciddi bir anlatımla ortaya koymuştur. Bu bölüm ayrıca onun nasıl büyük bir şair olduğunun da ispatı gibidir çünkü şiir yalnızca uyaklı sözcüklerin biraraya gelmesi değil, bir uyum içinde bir mesaj vermesi olduğundan bu kısım şairlere veya şairliğe merak duyan kişilere rehber olabilir. Yazımın sonuna gelirken şunları ifade etmek isterim ki; bu şiir kitabı okurun düşünce dünyasının ufuklarını genişleten ve iç dünyasında yolculuğa çıkartan bir eserdir. Bu yüzden beni etkilediği gibi daha birçok insanı da olumlu yönde etkilediğine şüphem yoktur. Ayrıca bu kitap şiire ve edebiyata biraz olsun merak duyan bir kimseye çok güzel bir rehberdir. Aynı zamanda insana ilham veren bir kaynaktır. Son olarak Üstad Necip Fazıl’ın bu büyük eseri değerini ve etkileyiciliğini kaybetmeden daha birçok insana yol göstercek ve onların ufkunu açacaktır. Gençlik Denemesi Hayatın anlamını ve amacını kavrama çabasıyla geçen bir dönemdir gençlik. Bizden yaşça büyüklerimizin tavsiyelerini nadiren dinlediğimiz, her şeyi ve herkesi kendi uğraşımızla anlamaya çalıştığımız ve çoğunlukla hüsranla sonuçlanan bir deneyimler zincirinden oluşur bu dönem. “Deliduman” romanını okuduktan sonra çok sevdiğim yazar Emrah Serbes de bu dönemi büyük bir ustalıkla anlatmış, sanki hala o psikolojiye sahipmiş gibi. Roman bize gençlik dönemini en ince ayrıntılarına kadar değinerek sunuyor. Betimlemeler, karakter tahlileri, monologlar ve diyaloglar abartılmadan tam yerinde kullanılmış. Romanda verilen duygu ve düşünceler dahi iç içe geçmiş karmaşık bir yapıda, tıpkı bir gencin yaşamı, iç dünyası gibi. Romanı okurken ne gönül rahatlığıyla kahkaha atabildim ne de hüzünlenebildim. Neredeyse hiçbir duyguyu sonuna kadar yaşayamadım. Örneğin; hüzünlü bir olay yaşanırken bir sakarlık veya yanlış anlaşılmadan dolayı ortaya çıkan bir komiklik neredeyse akıtmak üzere olduğum hüzün gözyaşlarını, attığım kahkahayla beraber mutluluk gözyaşlarına çeviriyor. Böylelikle Emrah Serbes bir kez daha bize, ne kadar başarılı bir roman yazarı olduğunu kanıtlıyor. Deliduman’ı okurken daha önce yaşadığım ruh çalkantıları gözümün önüne geldi. Sanki anlattığı kişi bendim. Roman karakterinin geçtiği yollar benim geçtiğim yollara paralel hatta bazı noktalarda çakışık durumdaydı. En yakın arkadaşıyla ters düşmesi, zaman zaman başkalarına sinirlenip sakinleşmek için düşünürken kendini ve hayatını sorgulaması, sevdikleri için herkesi karşısına alabilecek olması, yer yer küfretmesi… Emrah Serbes neredeyse beni anlatmıştı. Bu da bana gösteriyordu ki, ben de klasik genç genellemesine dâhilmişim. Oysaki her daim farklı olduğumu sanırdım, dünya her zaman ve her koşulda benim etrafımda dönerdi. Bu roman benim hayata daha gerçekçi bakmamı sağladı. Bana dünyanın benim değil de benim dünyanın etrafında amaçsızca döndüğümü gösterdi. Fakat şunu da fark ettim ki, bunları daha sonra zaten öğrenecekmişim. Bu kitap bana deneyimlerimden önce farkındalık sağladı ve gençlik dönemimden en az zararla çıktım. Bunun için müteşekkirim yazara. Gençlik her zaman tehlikelidir. Hem bireyin kendisi için hem de çevresi için. Bu çevre ailesi de olabilir, arkadaşları da, devlet de olabilir. Tarihteki isyanların birçoğu üniversite öğrencileri tarafından çıkarılmıştır. Gençliğin dinamizmini doğru kullanmak, bu noktada çok önemlidir. Eğer bir devlet, gençlerini etkili bir biçimde kullanabilirse o devlet için başarı çok uzak değildir. Tabi bu dinamizm tam tersi bir etki de yaratabilir. Eğer gençlik, geleceğini tehlike altında hissederse geleceğini kurtarmak için tüm enerjisini kullanacaktır. Bunu daha önceden yaşanan olaylarda da görmek mümkün. Örneğin; 1980 İhtilali’nde gözaltına alınan veya tutuklananların birçoğu üniversite öğrencisi genç insanlardı. Yakın tarihten bir örnek verecek olursak; Gezi Parkı Olayları’nda eylemlere katılanların kayda değer kısmı lise ve üniversite öğrencilerinden oluşuyordu. Sonunda devlet bu eylemleri bitirmek adına güvenlik güçleri aracılığıyla sert bir şekilde müdahale etti gençliğe. Şimdilik olaylar durulmuş görünüyor fakat geleceğin ne getireceğini kimse bilemez. Gençlik çalkantılarla dolu bir dönemdir. Bu çalkantı özgürlük ateşinin kıvılcımlarının yeni yeni oluşmaya başlamasındandır. Genç artık bir birey olduğunu, kendi kararlarını kendisi verebileceğini fark eder. Ancak bu kararların sonucunda oluşan zararlardan yine kendisinin etkileneceğinin farkında değildir. Bu sebepten dolayı zararı asgari düzeyde tutulması gerekir. Bu da ancak daha tecrübeli bir kişinin yönlendirmesiyle, ona akıl hocalığı yapmasıyla gerçekleşebilir. Sahip olduğu o gür sesin yönlendirilmesi kendisine zarar gelmemesi için bir zorunluluktur. Çalkantıları en düşük düzeyde tutmak, genç bireyin hayatının daha sonraki dönemlerinde daha emin hareket etmesini ve daha güçlü bir birey olmasını sağlar. Sonuç olarak, gençliğin dinamizmi ve çalkantıları genç bir bireyin hayatında çok büyük değişikliklere yol açabilir. Emrah Serbes “Deliduman” ismini verdiği romanında bu değişikliklerin nasıl oluştuğunu mükemmel denilebilecek bir olay örgüsünde çok güzel betimlemeler, monolog ve diyaloglar kullanarak gençlik dönemini yaşayan bir gencin gözünden gayet başarılı bir biçimde anlatmış. Burak Utku ŞAHİN Diplomasız Profesörler Torun olmanın hakkını veremediğimiz zamanlardayız. Bir anneanne kucağının şefkâtini bilmeyenler var hâlâ. Oldukça evhamlı, bir o kadar da torununu kıramayan anneanneler... Anneannenin yaptığı aşure hiçbir komşunun getirdiğine benzemez mesela. Farklı bir tat vardır o aşurede, her ne kadar bulunan her yiyeceğin içine atıldığı bir tatlı gibi gözükse de anneanneler nohutlarla buğdaylar arasındaki harmoniyi yakalamayı başarır. Üzerinde “Anneanneler anneliğin diplomasız profesörüdür.” yazan bir fincanı var anneannemin, annem anneler gününde benim adıma almış, ben daha çok küçüğüm. Bakmayın böyle sevimli durduğuna, pek anlaşmazlar annem ile anneannem. Sürekli bir çekişme vardır aralarında. Daha çok eski-yeni çatışması gibidir aslında, modern anneyle geleneksel anneanne ters düşmüştür. Anneannem sebzeleri poşetle koyar buzdolabına, erken çürürmüş yoksa. Annem de karşı çıkar buna, plastik poşetler zehirlidir çünkü. Bu ufak atışmaların izleri vardır torunda. Ne kadar huzursuz hissetse de bu anlarda, en derinden gelen o iç ses annesiyle anneannesinin birbirini ne kadar çok sevdiğini anımsatır. Anneanneden ayrı yaşamak nedir, daha yeni öğreniyorum. Doğduğumdan beri başımdan ayrılmayan o melek kadınla ayrı düştük on sekiz senenin sonunda. Çalışan annelerin kurtarıcısıdır anneanneler. Kreşe verdirmez torununu, kıyamaz daha çok küçüktür. Ne zaman büyümüştür ki zaten? Torununun çocukluk zamanlarından kalan “Aman, dikkat et, düşersin.” korkusu bir türlü geçmek bilmez. Hayattaki engellerden korkmaya başlamıştır artık, tehlikeler çoğalmış, torunu yapayalnız yaşamaya başlamıştır ve onun ne hissettğini anneler bile anlayamamıştır. Kardeşidir dert ortağı; torununu özlediğinde onun yanına koşar, içini döker, biraz da gözyaşı döker belki de. Cicibebe yerdik küçükken, hâlâ da yerim aslında. Annem cicibebeyi sütle ezip verirdi bana, anneannem ise çayla. Benim anneanneme olan sevgimi anlatamaz belki bu ama, torunlar anneannelerinin yanlarında özgürleşiyor bir bakıma. Anneannenizin yanındayken dünyanın en önemli, en özel insanı hissedersiniz kendinizi. Mahalledeki çocuklarla kavga ettiğinizde bir hücumla gelip sizi sarıp sarmalayan yine anneannenizdir. Veya sadece anneannenizin yaptığı dolmalar sizi en özel hissettirebilir. Eğer anneanneniz bir Ege kadınıysa, yaptığı leziz zeytinyağlılar haricinde, Ege’nin efeliğini de taşır kanında. Kolay öfkelenmez, ancak öfkelendiğinde bardağı taşıran son damla damlamıştır ve onu sakinleştirmek imkânsızlaşır. Böyledir işte anneanneler, dünyanın en yumuşak kalpli ve yanaklı varlıkları olmakla birlikte sevdiklerini korumak için dünyanın en zorlu insanına dönüşebilir. Fedakârlık kavramının vücut bulmuş hâlleridirler, vermekten gocunmazlar hatta sürekli verme çabasındalardır. Kapıdan içeri adım attığınızda elinde yeni pişmiş bir tahta kaşık dolusu pilavla beklerler sizi ve eğer yemeyi reddederseniz, çok büyük bir yanlışa düşmüş olursunuz. Çünkü türlü senaryolar üretir kafasında, iştahın kesilmiştir, zaten bu zamanlarda pek bir kilo vermişsindir; sonbahar gelmiş, grip salgını başlamıştır, yemezsen zayıf düşer, hastalığa yakalanırmışsın. Evham sınırı nedir bilmezler. Anneannenizle birlikte yaşıyorsanız o eve bir koku hâkimdir. O koku evden bir süre ayrılıp geri döndüğünüzde sizi hoşgeldinlerle karşılar ve evi ne kadar özlediğinizi hatırlatır. Evin her köşesine sinen o koku, sizi yalnız kalmaktan kurtarır kimi zaman. Bazı vakitler olur sizi sakinleştirir, derin nefesler almanızı sağlar. Eve gidince deliksiz uyumanızın sebebidir belki de. Anneannelerin hakkı ödenmez, evet, ancak bu ödenmemesi için hiçbir şey yapmamak anlamına gelmez. Onları mutlu etmek adına, saygıdan kusur etmemek gerektiği gibi onlara mutlu olduğunuzu ve onu mutlu etmeye çalıştığınızı sezdirmek gerekir. Attığınız küçük adımların onlar için büyük mutluluklara dönüşebileceğini unutmayın ve anneannenizi sevin. M. Ezgi Altınöz Sarper Gürbüz Düşsel Evren Hava karardığında, kendini gün boyunca saklayan bir sistemi, bütün çarpıcılığıyla ve sınırsızlığıyla yukarda asılı bir şekilde usulca nefes alırken hissederim. Milyarlarca yıldız, Samanyolu’nun tül gibi serilmiş zerafeti ve daha göremediğimiz bir sürü gezegen ve galaksi… Hepsi sanki birbiriyle bağlantılı. Bir aile gibiler. Gezegenlerin, yıldızların aralarında onları birbirine bağlayan, bir bütün oluşturan, ve bu sonsuz sistemin kalbini attıran bir ağın olduğu düşüncesi gelir aklıma. Oraya uçmak, aralarında tek amacı keşfetmek olan bir seyyah gibi gezmek ve onları anlamak isterim. Aralarındaki belli belirsiz patikalarda süzülmek gelir içimden. Peki, bu mümkün müdür? Eğer bu şaheserin sadece yukardaki uzaydan oluştuğunu düşünürsek hayır, mümkün değildir. Ancak, bu heybetli eserin büyük bir parçası, bizim içimizdedir. Zihin de evrenin bir parçası olan bizleri bir arada tutan, vücudumuzu, maziyi, hayallerimizi, rüyalarımızı ve içinde bulunduğumuz anı birbirine bağlayan geniş bir ağ, çok güçlü bir bağlantısallıktır. Bu bahsettiğim parçalardan oluşan, kendi tasarladığımız bir evrendir zihin. Keşfedilmeyi bekleyen, bizi hayata bağlayan, gizemli bir boyuttur. Peki nasıl keşfedebiliriz bu evrenin parçalarını? Nasıl rüyaların, anıların ve anın arasında gezip, onları hissedip, anlayabiliriz? Auguste Rodin, Düşünen Adam heykeli ile, bize en büyük ipucunu vermiştir aslında. Bu yapıtaşlarını, düşünerek, yani zihnimizi dinleyerek keşfedebiliriz. Düşünerek, evrenimizin içinde bir yolculuğa çıkıp eskiyi yaşayabilir, rüyalar görebilir, hayallerimizin peşinden koşabiliriz. Bu seyahati yaparken, zihnin kudretinin korkutucu derecede fazla olduğunu göreceğiz. Gözlerimizi kapattığımız zaman uzaklarda, çok parlak bir yıldız göreceğiz. Düşündükçe, ona daha çok yakınlaşacağız. Parıltısı gözümüzü kamaştıracak kadar şiddetlenecek ve etraf bembeyaz olduktan sonra, beyazlık sis misali kalkacak, geçmiş bütün canlılığı ile gözlerimizin önünde tekrar filizlenecek. Bizi etkileyen anlar, zihnimiz tarafından anıya dönüştürülmüş bir şekilde, bize geçmişten uzanan bir el gibi selam verecek. Biz ne kadar derin düşünürsek, onlar da o kadar canlanacak. Belki bir gemi göreceğiz. Çok önceden yola çıkmış ve hala dev dalgalarla boğuşan bir gemi… Önceden verdiğimiz mücadeleleri hatırlayıp cesaretleneceğiz. Etrafımızdaki insanlarla geçirdiğimiz değerli zamanların, şu anda bizim umut ve mutluluk kaynağımız olduğunun farkına varacağız. Belki de bazı hatalarımızı tekrar görüp, bunlardan ders çıkaracağız. Şimdiki ana odaklandığımız zaman, bir de bakacağız ki geçmiş bizi şekillendirmiş. Zihin, eskiyi işleyip, bizim şu anki halimizi oluşturmuş. Gördüğümüz o yaşamın gemisi de, mazinin estirdiği fırtına ile yol almaya devam eder olmuş. İşte zihin, biz onu düşündürdükçe, bize, bizi biz yapan zamanın izlerini gösterecek ve kendisinin nasıl geçmişi ve şimdiki anı birleştirerek bir sentez oluşturduğunu anlatacak. Biz de bunun karşısında şaşıp kalacağız ve derin düşüncelere dalmış bir şekilde anı yıldızından uzaklaşıp, evrenimizin başka parçalarına doğru yolculuk etmeye devam edeceğiz. Boşlukta süzülürken, bu sefer de karşımıza bir kara delik çıkacak. Sonsuzluğun içinde, başka sonsuzluklara açılan bir geçit gibi, isteğimizden bağımsız bir şekilde bizi yavaş yavaş içine çekip uyutacak bu kara delik. Yumuşak bir dönüşümün olduğunu fark edip, rüyalar görmeye başlayacağız. Zihnimiz, kendi kendine düşünüp, bizi bu geçit aracılığıyla akla gelmeyecek diyarlara götürecek, ürkütücü kasırgaların arasından geçirecek, uçurumların kenarından yürütecektir. Yıldız yağmurlarının altına oturtup, doğanın güzelliği karşısında ağlatacaktır bizi. Belki de kıtaların üstünde bir uçak gibi uçuracaktır.