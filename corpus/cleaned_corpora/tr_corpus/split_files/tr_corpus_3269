başka biri yapankabuğumuzu kırıp dışarı çıkmak değil, o kabuğa bürünmektir.Kabuğumuzu kırdığımızda kendimizden çok başka biriolmayız, gerçek kendimizle tanışırız. Kabuğumuzu kırıpkendimizi tanımamız için gerekli olan gücü ise aşktan alırız.Bize kendimizi tanımamızı sağladığı için önce aşka sonraaşkımıza son olarak da bize aşkı düşündürenlereminnettarız…Kaynakça:Ahmet Altan (2015), Bir Hayat Bir Hayata Değer, İstanbul:Everest YayınlarıFATMA ZEHRA YORULMAZ SUÇ KİMİN, CEZA KİMİN? Kore dizileri izleyen bir kişi olarak bir de Kore yapımı film izleyeyim dedim ve Don't Cry, Mommy adlı Kore filmini izledim. Dram içerikli bu filmi izlerken sessiz bir odada tek başıma olmamdan kaynaklanıyor olacak çok duygusal bir hava içerisindeydim. Gerçekleşebilecek –belki de gerçekte olmuş olan- acı olayların filmde olması beni ağlatmaya yeter de artardı ama bir de konunun işleniş biçimi eklenince uzun süre filmin etkisinden çıkamadım. Filmde tecavüz suçunu işleyen liseli gençlerin yaşları dolayısıyla serbest bırakılmalarını, son günlerin tecavüz haberleri ve mahkemeden az ceza alan tecavüzcülerle ilgili haberler aklıma getirdi, ben de bu bloğumda bu konuyu dile getireyim dedim. Maalesef son zamanlarda çok fazla dile getirilmeye başlandı bu suç ama daha öncesinde de bundan daha az olduğunu düşünmüyorum. Belki de çaresiz hisseden kurbanların sessiz kalmasıydı duyulmamasının sebebi. Son günlerde cesaretini toplayıp olmuş olanı tamamen silmeyeceğini bilse de en azından bu suçu işleyenlerin kimler olduğunun tanınması ve cezalarını almaları için çaba gösteren kurbanlar artsa da pek bir sonuç aldıkları söylemem. Daha bu sabah haberlerde bir başka tecavüz vakasının varlığından bahsediliyordu. Maalesef bu haberlerden sonra mahkeme sonuçlarının açıklandığı zamanlar “iyi hâl ”den ceza indirimi alındığı da söyleniyor. Öyle ki çocuk kandırır derecede ceza verildiği bile oluyor. Buna nasıl sinirlenmez bir insan! Sadece bu da değil, böyle acı bir olayı yaşatana değil yaşayana suçlu muamelesi yapıyorlar. Açık giyinmenin tahrik ediciliğine katılsam da bu hasta ruhlu nefsani ve hayvani arzularını dizginlemeyen insanlar maalesef açık giyinmiş olup olmama ayrımı yapmıyor. Gerçekten hiçbir tahrik ediciliğin olmaması durumunda bile hiç tanımadığı bir erkek tarafından kurban olarak seçilmiş kadınlar da varken ve erkekle kadın arasında bariz bir güç dengesizliği varken nasıl kadın kendini koruyamamakla suçlanır aklım almıyor. Ayrıca korumak fiilinden bahsetmişken kız çocuğunu veya hanımını korumak da erkeğe düşmez mi? O halde koruyamadığı kızını namus temizlemek adı altında öldürmek niye? Bu arada dinimizin tecavüze maruz kalmış bir kadına yaklaşımı benim bildiğim kadarıyla sanki o olayı hiç yaşamamış gibi olmasıdır, yani kadın yine namusludur böyle bir durumda. Bu şekilde mağdur olana bedel ödetilen bu korkunç olayın insanı hak ve adaletin tam manasıyla yerini nasıl bulacağını düşünmeye itmesi çok doğal. Filmdeki mağdurun annesi de cezasız kalan suçlulardan kızının hakkını almayı onları öldürerek başarabileceğini düşünmüştü. Filmden sonra birkaç gün bunu düşündüm. Kızının intihar etmesine sebep olanların hiçbir şey yaşanmamış gibi serbest kalması bir anneyi nasıl çıldırtmaz? Peki, bu durumda annenin yaptığı doğru mu? Adaleti bu şekilde sağlayan mahkemenin kızının dolaylı katillerini öldüren anneye hapis cezası verecek olması, polisin anneye ateş açması, canının daha fazla yanamayacağını düşünen annenin durumu insanlığın ve adaletin varlığını bir kez daha sorgulamama sebep oldu. Bir kez daha diyorum çünkü insanlığı sorgulatan o kadar çok şey var ki… Bunlara bir örnek daha verecek olsam bu savaş suçları olurdu. Konumuza geri dönecek olursam ben annenin kızının intikamını almasının kızını geri getirmeyeceğini biliyorum ama yapmış olduğu şey potansiyel -hatta bunu fiiliyata da geçirmiş olan- suçluları bir başka kız yaralanmadan ortadan kaldırmış olmaktı. Bazen adalet için beklerken avcumuzu yalayabiliyoruz. Ama bazılarımız avcuna silah almayı da tercih edebiliyor. Öte yandan da adaletin bireyin kendisi tarafından sağlanması olayının toplumdaki düzeni bozacağını biliyorum. Bu bana şu anki yasaların, daha doğrusu insan eliyle yapılan yasaların hep bir yönüyle eksik kalmaya mahkûm olduğunu düşündürüyor. Bir sonuç paragrafı yazabileceğimi sanmıyorum bu bloğumda. Tahmin edebileceğiniz gibi asla kapanmayacak, daha söylenmeyen çok şeyi olan bir konu bu. Muhammet Şafak Gürbüz 21401535 Ölmek Ne Demek Eğer dünyanın herhangi bir yerinde ölmekten korkan bir çocuğa rastlıyorsanız siz de kendinizi en az ona ölmenin ne olduğunu öğretenler kadar suçlu hissedebilirsiniz. Zira çıkmaz bir Güney Amerika sokağında ya da harap edilmiş bir Orta Doğu mahallesinde yaşıyor olsalar dahi bütün çocuklar için ölümü öğrenmenin bir yaşı olmalıdır. O yaşa gelene kadar sadece epeyce yaşlanmış amcaların istedikleri zaman çikolata yiyebilecekleri bir yere gittiklerini sanmalı tüm minikler. En azından bisiklet sürmekten, çizgi film izlemekten bıkana kadar ölüm onların sokağına girmemeli ve onlarla aynı havayı solumamalı. Oysaki bu gece Orta Doğu çocukları ölümle koyun koyuna yatacaklar, tıpkı dün ve ondan önceki gün yattıkları gibi ve bizler yıllardır biriktirdiğimiz suçlarımıza her gece yenilerini ekleyeceğiz. Katarlı karikatürist Khalid Albaih’in Suriyeli Ümran bebeğin ambulansta tedavi olmayı beklerkenki görüntüleri sosyal medyada yayıldıktan sonra Facebook’ta paylaştığı Choices for Syrian Children (Suriyeli Çocuklar İçin Tercihler) çizimi (Khalid Albaih, Choices for Syrian Children, 19 Ağustos 2016) de birikmiş suçlarımızı yüzümüze vuran cinsten bir çalışmaydı. Suriyeli çocukların ne kaçmakla ne de kalmakla ölümü öteleyebilmelerinin mümkün olduğunu gözümüze sokarak anlatmak istiyordu. Ülkelerindeki heybetli adamlar, sırf başkaları onlardan kendi öz çocuklarını öldürmelerini istediği için alelacele üç beş gruba ayrılmıştı. Sanki kendi ırklarından, kendi milletlerinden, kendi dinlerinden gelme çocukları daha çabuk gömebilmek, ellerindeki silahlarla onlara ölmekten başka şans bırakmamak içindi bu acele. Bu yüzden adına Arap Baharı dediğimiz mevsim ne geçecek gibi duruyor ne de gerçek bir baharmışçasına huzur verecek gibi. Güneş, her ne kadar Suriye’yle birlikte Orta Doğu’nun büyük bir kısmını çoluk çocuk demeden kasıp kavuruyor olsa da tepede alelade bir aksesuarmış gibi duruyor. Yağmur yerine fosfor bombası yağarken topraktan da kan kokusu yayılıyor. Aslında normal bir ilkbahar mevsiminde çocuklar, her gördükleri buğulu cama işaret parmaklarıyla bir şeyler çizmeye yeltenirler. Pencereden aşağıya doğru akan yağmur damlalarını birbirleriyle yarıştırmak en büyük eğlencelerinden biridir. Yavaş yavaş dondurma yemek için izin koparmaya başlarlar ve akşam ezanı eve biraz daha geç girmelerine izin verecek şekilde okunur. Hâlbuki Orta Doğulu çocuklar diğer cephesi bombalanarak yıkılmış, soğuk binalarda yaşamaya -eğer onlarınkine yaşamak denirse- mahkûmdurlar. Ayın çehresini göstermeye niyetlenmediği gecelerde soğuğun yanında karanlıktan da korkmak zorunda kalırlar. Onların gökyüzünde sürekli F-16’lar dolandığından uçurtmalarını havalandırmaya, onun peşinden koşmaya cüretleri yoktur. Belki de uçaklarının kaza yapmasından korktuklarındandır bu cesaretsizlik. Yaşıtları yanlarında birisi balon patlatacak diye korkarken onlar patlayan bombalara alışırlar. Velhasıl hayatın onlara oynadığı oyun ne eşittir ne de adil. Fakat biz onlar için asıl adaletin mezarları kazılıp üstlerine toprak atıldıktan sonra geleceğine inanıyor, adil bir yargıcın önünde ve yine adil bir yargılamayla herkese teker teker hesap soracakları günü bekliyoruz. Onlarla aynı anda nefes almış olup da henüz dünyadan bir şey anlayamadan gidişlerine kayıtsız kalan herkese... Ölümlerine kayıtsız kalanlarla hesapları görüldükten sonra onların ölümünde bizzat parmağı olanlara sıra gelecek o gün. Gözünü para hırsı bürümüş, vicdansız ve sahtekâr adamlarla savaşacaklar. Fakat bu sefer bütün savaş ganimetlerini masum çocuklar toplayacak. Çünkü oranın kanunları güçlü olanların değil masum olanların arkasındadır. İşte bu yargılamadan sonra insanlık kutsallarını ve vicdanını yerden toplayacak. Eğer kutsallarımızı ayaklarımızın altına almak istemiyorsak çocuklarının ölmemesi için elimizden ne geliyorsa bugünden yapmalı, maddi ve manevi hırslarımızı bir kenara bırakmalıyız. Neşe kaynağımız olan çocukları hep baş tacı yapmalıyız. Boooooooooom. Maalesef Ümran da aramızdan ayrıldı. Ona ikinci kez kurtulma şansı tanınmadı. Bu son olsun ve artık Orta Doğu çocukları ölmesin çünkü ben gökyüzünde onların da uçurtmalarını görmek istiyorum. Kaynakça Albaih, Khalid. Choices for Syrian Children. 19 Ağustos 2016. Facebook. Web. 21 Kasım 2016. https://www.facebook.com/KhalidAlbaih/posts/1470144856335370:0 Yüksel ARSLANTAŞ DİKKATLE BAKIYOR MUSUN? “Siz, sırrı çözmek değil kandırılmak istiyorsunuz.” Benim için en iyi filmlerden biri olan Prestij bu cümleyle son buluyor. Film adını bir sihirbazlık numarasını oluşturan üç bölümden sonuncusu olan prestij kısmından aldığı için son cümleyle başlamak belki de bu yazının alametifarikası. Hayatımın en ilham verici, aynı zamanda insanoğlunun doğasını en fazla sorgulamama neden olan bu filmi vizyona girmesinden tam on bir sene sonra izlemiş olmak bende tam zamanında filizlenen bir tohum etkisi yarattı. Üniversiteye yeni başlamış, insanlık için bir şeyler başarmak isteyen, hatta adını Tesla, Edison gibi büyük mühendislerin arasına yazdırmak gibi büyük hayalleri ve arzuları olan bir gence, yani bana, bütün bunları sorgulatan bir başyapıttı benim için. Film, Alfred Borden ve Robert Angier’in başlangıçta güzel bir tutku ile başladıkları işlerinde zamanla aldıkları riskler, hastalığa dönüşen tutkuları, kıskançlıkları ve egolarıyla birlikte aslında hiçbir şeye çok fazla bağlanılmaması gerektiğini anlattı bana. Prestij bana yeni pencereler açmadı ama mevcut pencerelerimden daha dikkatli ve farklı bakmamı sağladı. Aynı zamanda Tesla ve Edison arasındaki rekabet de bir mühendislik öğrencisi olan bana asıl meselenin güzel ve popüler şeyi yapmaktansa doğru olan şeyi yapmam gerektiğini gösterdi. Bütün bunlardan daha önemlisi ise tüm bu rekabetlerin temelinin insanoğlunun doğasına dayanması. İnsanoğlu doğası gereği bencil bir varlık olduğu için hayatının neredeyse her bölümünde zirvede olmak istiyor. Bu bir içgüdü ve doğamızın gereği. Hayatım boyunca girdiğim her ortamda daima zirveyi hedeflemiş ve bunun için çalışmış biri olarak bu durum yani zirvede yalnız olma amacı bana her daim saçma gelmiştir. Çünkü zirvede tek başınaysanız, başarınızı paylaşıp kutlayabileceğiniz kimse kalmaz yanınızda. Her ne kadar başarılarımı tek başıma kutlamak istemesem de, bu güzel anlarımda etrafımda çok da fazla insanın kalmadığını da itiraf etmem lazım. Tabi bir de bu konu hakkında kendime çok fazla pay çıkarmadığımı... Bütün bunlar 2017 yılının baharına kadar devam etti; ta ki ben filmi izleyene kadar. Prestij’ i her izleyişimde kendimi Borden’ın değil de Angier’in tarafında buluyorum. Garip bir şekilde Angier ile empati kuruyorum ve bu durum da bana gerçek başarının ve daha da önemlisi gerçek mutluluğun ne olduğunu sorgulattı. Angier, benim şimdi olduğum gibi yaşamayı seven, yaptığı işten keyif alan bir gençken, etrafındaki herkesi uzaklaştıran, sağlığını ve gençliğini tek bir amaç için feda eden huysuz bir insana dönüştü. Bu değişim benim çok yoğun duygular hissetmeme neden oldu, onu izlerken aynı yorgunluğu ve tükenmişliği kendimde de hissettim ve bu his kaldırmak istediğim türden bir şey değildi. İşte o an aslında her şeyin prestij kısmından ibaret olmadığını fark ettim. Vaat ve dönemeç bölümleri de önemliydi. İşte o an daha başarılı ve daha mutlu bir hayat için çok da çabalamamam gerektiğini çünkü zaten o güzel hayata sahip olduğumu hatırladım. Asıl önemli olan hayatı o anda yaşamaktı. Bütün bunlar bana hayatımın vaat ve dönemeç kısımlarına sahip olduğumu, onları oluşturmak için zaman kaybetmek yerine prestije odaklanmam gerektiğini gösterdi. Benim için prestij ise kendi mutluluğumla başka insanlara mutluluk vermek. Geleceğin mühendislerinden biri olarak amacım ışığın ulaşamadığı hayatlara dokunup onların yüzlerindeki gülümseme olabilmek. Sonuçta prestij seyirci için önemlidir ve güzel bir son ancak karşındaki insanların mutluluğuyla taçlanabilir. Belki de Angier’de kendimi ve küçük bir pencereden daha iyi bir dünya görmemin sebebi de buydu; zira Angier’ nin de dediği gibi “Seyirci gerçeği biliyor. Dünya basit, acı dolu, sihirden çok uzak ama insanları bir saniyeliğine aldatabilirsen merak etmelerini sağlayabilirsin ve sonra çok özel bir şey görürsün.” TOPRAK ATMAYIN SEVDİĞİME Siz hiç onun yüzünü unutmaktan korktunuz mu? Gülüşünü, bakışını, sesini… Onun yanında olduğunuz o güzel zamanları düşünürken yüreğinizi bir acı kapladı mı? Ellerinizin arasından kayıp giden ellerini bırakmak çok zor oldu mu sizin için de? O elleri bir daha tutamayacağınızı bilmek ve bununla yaşamak o kadar ağır ki. Ben bunların hepsini yaşadım. Hayatımız gerçekten pamuk ipliğine bağlı ve her şey yolunda giderken birden karanlık bir yol çıkıyor karşımıza. ÖLÜM! Ölümün kokusu olur mu peki? Ölüme dokunabilir miyiz ya da sevdiklerimize son bir kere de olsa sımsıkı sarılabilir miyiz? Tüm bunların yanıtlarını çocukken merak ederdim. Şimdiyse her gece başımı yastığıma koyduğumda, elimden kayıp gidenler rüyalarımda benimle birlikte oluyorlar. Ben bunların hepsini yaşadım dostlar. Ölümün kokusu varmış meğer, kasvetli ve ağır bir koku. Önce dört bir yandan sarıyor seni o kan kokusu daha sonra yerini toprak kokusuna bırakıyor. Aslında kokusuz bir koku bu. Sadece sevdiğinle senin hissedebileceğin bir koku. Bizimki ise toprak. Öğrendiğim bir şey daha var, sevdiğimize tekrar dokunamadığımız gibi ölüme de dokunamayız. Kalbimizin en derininde onu saklayıp ona kavuşacağımız günü bekleriz sabırla. Geride sadece anılar ve birkaç eşya kalır o boş evde. Ben de aynanın karşısında tek başıma konuşurken çok yakaladım kendimi ya da evde onun sesini duyarken. İlk zamanlarım aklıma geliyor da pek kendimde değildim. Ben de onun yanına gitmek istiyordum çünkü o korkar yalnız kalmaktan. Hem sıkıcı bir hayatı kim ister ki? Birbirimize söz vermiştik asla ayrılmayacağız diye ama o sözünü tutmadı. Beni bırakıp, meleklerin yanına gitti. Tabutunu gördüğüm zamana kadar bunun gerçek olduğunu kabullenemedim bir türlü. O olamazdı! Bu gerçek olamazdı, galiba aklımı kaçırıyordum. Tabutun önüne kendime attım ve bağırmaya başladım: “Atmayın! Toprak atmayın sevdiğime.” Haykırışlarım da çırpınışlarım da boşunaydı. O artık benimle değildi çok ama çok uzağımdaydı. O, toprakla uğraşmayı çok severdi. Çiçeklerine her sabah su verir, onlarla konuşur ve dertleşirdi. Toprak kokusu en sevdiği kokuydu. Yağmur yağdığında kendini hemen dışarı atar, beni aşağı inmeye ikna etmeye çalışırdı. Bahçeye indiğinde ayakkabılarını ve çoraplarını çıkarırdı toprağı hissetmek için. Tüm stresini toprağa bırakır, topraktan huzur alırdı âdeta. Topraktan geldik toprağa gideceğiz sözü onu yansıtıyordu kesinlikle. Toprak bana ölümü simgeliyordu artık. Toprağı koklamak ve ona dokunmak, ölüme bir adım daha yaklaştırıyordu beni. Hâlbuki onca hayat toprakta can bulurken benim canım toprağa gitmişti. Ciğerlerimden söke söke onu toprağa gömmüştüm. Yalnız değildim, benimle olanlar vardı. Bora Abdo da sevdiğini kaybedenlerden biri. O, “Seni Seviyorum. Çok, Pergel İkilemesi” adlı öykü kitabında ölüm temasına oldukça yer vermiş. Sevdiğini kaybeden bir kadını tasvir etmiş satırlarında. Okurken onun sessiz çığlıklarını duyabiliyordum çünkü benim çığlıklarım da hiç susmamıştı. Bizim gibi olan çok kişi vardı aslında. Ölüm sessizliğinden kendini kurtarmaya çalışanlar, aynadaki bana o kadar benziyordu ki. Her seferinde kendimi başımı ellerimin arasında almış, gözü yaşlı bir şekilde buluyorum. Günler de aylar da yıllar da geçse hatta siz sevdiğinizden de geçseniz ölüm sizin peşinizi bir türlü bırakmıyor. Kalbinize çöken, rüyalarına giren ve kanadıkça kanayan bu yara canınızı yakmaya devam ediyor. Sevdiğini kaybetmek, onu sıcacık battaniyeyle değil de toprakla örtmek her yüreğin kaldıracağı türden değil. Bu yük omuzlarıma çok geldi. Yas tutmak var ya onu ölesiye yaşadım ben ama ölenle de ölünmüyor ki! Bir yerden sonra hayata tutunmak, bir çiçek gibi yeniden açmak gerekiyor. Güneş her gün nasıl batıyorsa yine bizler için doğuyor her sabah. Ben de toprağa onun için menekşe ekiyorum ve her gün onlara bakıyorum. Menekşelerin kokusu olmaz böylece toprak kokusunu içime çekiyorum. Bir menekşe kokusunda onu arıyorum çaresizce. Ben umutla kendimi toplamaya çalışarak onu kavuşacağım günü bekliyorum. Onu seviyorum. Çok. HAZAL DALGALI KAYNAKÇA Abdo,B.(2016). Seni Seviyorum.Çok, Pergel İkilemesi. İstanbul: Doğan Yayıncılık. Güçlü ZayıflıklarSon zamanlarda içerisinde bulunduğum durumlar şunu fark etmeme neden oldu: Çoğu insan hırsları yüzünden mutlu olamıyor. Hayatlarında başarıya o kadar çok odaklanıyorlar ki kendilerine değer vermeyi tamamen unutuyorlar. Burada bahsettiğim “kendileri”; ne başardıkları, ne başarabilecekleri ya da hangi mevkide oldukları değil, özbeöz benlikleri. Biri zekâsıyla övünürken öteki kendisini sahip olduğu şeyler için seviyor. Mutluluk ölçütleri yanlış olunca da asla tatmin olamıyorlar. Daha fazlası ve daha fazlası için kendilerine yükleniyorlar ya da sadece değerli hissedebilmek için kendilerine pahalı mülkler alıyorlar. Bunları sevilmek ve fark edilmek için birer yol olarak görüyorlar. Stefan Zweig’ın Bir Çöküşün Öyküsü kitabındaki Madam de Prie’nin sevgiyi gösteriş yaparak arayışı gibi...Sadece diğer insanları kendine hayran bırakmak, dillerde dolaşmak, zihinlerde iz bırakmak için kendi canına kıymış bir kadın Madam de Prie. Kaybettiği şeyleri geri alamamanın hıncıyla hayatına son vermiş biri... Onu bu derece mutsuz eden şey hayatının kötüye gitmesi değildi bence. Daima yüzündeki o gülücüklerin sahte olmasına bakılırsa, belki de Fransa’da daha mutlu bile değildi. Kontrolü dışında gerçekleşen bu değişikliği kabullenemiyordu sadece. Egosu, akarsuyun akış yönünü belirleyen rüzgâr olmak yerine su taneciği olup kendisini suyun akış yönüne bırakmasına izin vermiyordu. Çoğu insanın yapmakta zorlandığı şey bu işte: gidişatını değiştirebileceği şeylerin sınırlı olduğunun farkında olmak. Elinden geleni yaptıktan sonra yapamadıkları için kendisini suçlamaktansa duruma adapte olup yeni bir rota belirleyebilmeli insan.Birey kendisini sahip olduğu şeylerle tanımlarsa onları kaybettiğinde kim olduğunu sorgular, ne yapacağını şaşırır. Ancak onlar bir ağacın dalları gibi asıl gövdenin birer uzantısı olarak kalırlarsa insan yine ayakta durmaya devam edebilir.Madam de Prie, bana son zamanlarda çok mutsuz olan bir arkadaşımı hatırlattı. Şu ana kadarhep zekâsı sayesinde bir şeyler başarmış ve bununla övünmüş bir çocuk... Kendisini zeki olarak tanımlayan biri diyebilirim özetle. Şimdilerde karşısına zorlandığı meseleler çıktıkça özgüveni kırılıyor, kendisine inancını kaybediyor. Sanki sahip olduğu, güvendiği her şey uçuverip gitmişçesine fırtınalar kopuyor içinde. Bu kadar kolay mı? En ufak zorluk bu kadar etkiler mi insanı? Benliğinin merkezine o kaybettiğin şeyi koyduysan evet. Aynaya baktığında gördüğün kişiye başına koyduğun sıfatlarla bakıyorsan evet. Buradan şunu çıkarabiliriz ki güçlü yanlarımız bizi zayıflatıyor aslında. Madam de Prie’nin serveti, bir çocuğun zekâsı veya bir genç kızın güzelliği, kısacası kişinin egosunu besleyen yönleri, gereğinden fazla değer verilince yıkılmaya hazır kılıyor insanı.Bu insanlara bu kadar özel olmak zorunda hissettiren nedir bilmiyorum. İlk akla gelen aileyi suçlamak olur her zaman. Çünkü genellikle kişiye, bildiği çoğu şey gibi, neye değer vermesi gerektiğini de ailesi öğretir. Hatta bazıları ailesinden yeterince ilgi ve sevgi göremediği için başlar bu takdir dilenciliğine. Küçükken sevimli ve eğlenceli gelen dikkat toplama gayreti; büyüyünce kendini beğenmiş, diğer insanları hor gören bir tavra dönüşür. Ya da bazen aileleri çok fazla üzerine titreyen insanlar dış dünyayla karşı karşıya gelince tökezler. Aynı şekilde başrol oyuncusu olmayı beklerler hayatın her sahnesinde ve öyle olmadıklarını görmek onları hırslandırır. Sebebi ne olursa olsun önemli olan bu durumun kalıcı olmak zorunda olmaması. Kimse elinde “hayat rehberi” ile gözlerini açmıyor dünyaya. Çoğumuz kolayca mutluluk formülünü bulacak kadar şanslı değiliz ve keşfedene kadar pes etmemeliyiz. Bir noktada durup bir şeyleri yanlış anladığımızın, yanlış değerlere yatırım yaptığımızın farkına vardığımız sürece, ipleri elimizden bırakıp hayatın akışında keyif alabiliriz.Ayşegül GökçeKAYNAKÇA:Zweig, Stefan. Bir Çöküşün Öyküsü. İstanbul: Türkiye İş Bankası Kültür Yayınları, 2017.Muhammet Şafak GÜRBÜZ Hüzünlü Anneler Anadolu’nun ücra bir köşesinde beli bükülmüş, dik duracak kadar bile dermanı kalmamış birçok anne görürüz. Ama neredeyse hiçbirinin yüzünden kederini okuyamayız. Çünkü annelerin hüzünlerini gizleyebilme yetileri çok gelişmiştir. Eğer bir annenin yüzünden kederini okuyabiliyorsak onun kederi saklayamayacak kadar büyümüş demektir. Her yutkunuşunda son bir gayretle hüznünü içinde tutmayı denemiş ama başarılı olamamış, hüznü de geri kalan her şey gibi onun güçsüzlüğüne galip gelmiş demektir. Sürekli mağlup olduklarından mıdır bilinmez hüzünlü annelerin anlatacak güzel anıları olmamıştır. Başkaları hayattan daha fazla keyif alsınlar; ileride çocuklarına daha farklı, daha güzel hatıralar anlatsınlar diye birer piyondur onlar. Kimin satranç tahtasında olduklarına bakmazlar, itaatkârdırlar. En uca erişip vezire terfi etmek gibi bir ihtirasları da yoktur, kanaatkârdırlar. Buna rağmen çoğunun bir ismi bile yoktur. Bizim için ya bir yaşlı teyze ya da bir hasta kadındırlar. Mustafa Kutlu da aynen böyle demiş Mavi Kuş’ta: “bir köylü” (Kutlu 2015, 25)1 ve “sırtında taşıdığı hasta karısı” (25)2. Kutlu bazılarına Erol, bazılarına Gül diyor. Hatta bazılarının Şoför Kenan, Âdil Usta gibi unvanları bile var. Ancak ondan başka herkesin bir adı varken öykü boyunca hasta kadını sadece hasta kadın olarak biliyoruz. Yazarın sadece o kadının adını söylemediğini kadının apansız ölümünden sonra fark ettim. Ve sonra kendime cevapları bende olmayan ardışık sorular sıraladım. Hasta kadın bizim için neden bu kadar değersizdi? Acaba kıyafetini yakıştıramadığından, uyumsuz şeyler giydiğinden mi dikkatimizi çekmemişti? Yoksa kaşları kalın ve erkeksi olduğundan iğreniyor muyduk ondan? Taranmamış, yağlı saçlarına rastgele bir paçavra örttüğünden miydi bu umursamazlık? Doktora görünmeyi bu kadar geciktirişi bir erkeğinki kadar kalın ve güçlü kollarıyla biraz daha iş tutsun diye miydi? Kim olursa olsun, neye benzerse benzesin rutubetli 1,2 Mustafa Kutlu, Mavi Kuş (İstanbul: Dergâh Yayınları, 2015), 25. bir engizisyon mahkemesinin karanlık bir hücresini andıran o handa ölmeyi hak etmiş miydi? Öldükten sonra üstüne beyaz bir çarşaf atıp uzaklaşabilecek kadar naçiz miydi? Tahminlerimin hepsinin doğru olabilecek olma ihtimali bile aslında hepsinin yanlış olduğu gerçeğini değiştirmiyor. Aslında hepimizin yanlış yaptığı gerçeğini de... Soruların bu minvalde olması ise bilinçaltımdaki hüzünlü anne portresinin bu şekilde olmasından kaynaklanıyor olabilir. Ancak bu portreye uyan kadınların ömürleri boyunca çokça kederle mücadele ettiği gerçeği de yadsınamaz. Kocaları halk tabiriyle dipçik gibiyken kendilerinin beli bükük gezmeleri de bundandır. Hep erkeklerinden önce yaşlanırlar, gencecik yaşlarında alınlarında derin çizgiler oluşur. Hayat onları hep en zorlu işlerle muhatap eder ve onlara taşınması daha zor yükler. Yeri gelir inek sağarlar, yeri gelir tarla çapalarlar. Yeri gelir güneşin altında ekmek kuyruğunda beklerler, yeri gelir sıcağın altında tandır başında. Bütün bunları yaparken hep kaderlerine razıdırlar, ses telleri kesilmiş bir guatr hastası kadar sessizdirler. Ancak ses tellerinin kesik olması acı çekmedikleri anlamına da gelmez. En nihayetinde ne kadar acı çekseler de gerekirse kemiklerini kırar yine de o ağır yükün altından kalkmayı başarırlar. Elbette onlar da bu güç işlerle uğraşırken hayal kurarlar. Onlar da kuzineli sobada kestane pişirmeyi soğuk mutfakta akşamdan kalan bulaşığı yıkamaya yeğlerler. Onlar da her akşam ineklerinin memelerini okşamak yerine çocuklarının saçlarını okşamak isterler. Ancak onların hayallerine ulaşmayı ummaları gökkuşağına dokunmaya çalışmak kadar boşunadır. Bütün hayatları koşuşturmaca üzerine kurulmuştur. Çocukluklarından başlar koşuşturmaları ve baba evinden ne umutlarla geldikleri koca evinde artarak devam eder. Hayat onlarla her geçen gün daha acımasızca oynar. Bu satırları okurken hepimizin gözünün önüne birer tane hüzünlü anne gelmiş olması kadar bu satırları okuyana kadar aklımıza gelmeyişleri de durumun vahametini ortaya koymaya yetiyor sanırım. Hepimiz onları öyle kabul etmeye alışmış daha doğrusu alıştırılmışız. Ancak takvimler iki binli yılları gösteriyorken artık onları küçük görüp değersizleştirmekten vazgeçmeli, aksine onların sayesinde daha rahat yaşadığımızı fark etmeli, her fırsatta onları mümkün olduğunca yüceltmeliyiz. Çünkü ederini bulamamış hüzünlü bir annenin hüznünü azaltabilmenin, onun gözlerine ufak bir gülücük olabilmenin çok değerli olduğunu düşünüyorum. Bu arada tam da yazımı bitirmek üzereyken hüzünlü bir anneyle karşılaşıyorum: –Pardon ablacığım, adınız neydi? Kaynakça: Kutlu, Mustafa. Mavi Kuş. İstanbul: Dergâh Yayınları, 2015. Ece Deniz Günel Aşırı İnsanlar İdeal insan… Yıllardır bu ideal insan belirli kalıplara sokulmaya, sığdırılmaya çalışılmıştır. Aristoteles’in bahsettiği ideal insandan örnek komşu çocuğu olarak tanımlanan örnek insana kadar sınırsız sayıda tipleme yapılmıştır. Tasavvuf inancında bile “insan-ı kâmil” diye bir karşılığı vardır. Herkesin aklındaki ideal insan bambaşkadır çünkü herkesin kendince ölçütleri vardır. Kiminin ideal insanı evli, mutlu, çocukluyken kimininki kariyer sahibidir. Sürekli kendimizi bu iyi ve ideal insan olmaya zorlarız ancak idealin tanımını bile yapamayız. Belki de ideal olan hiç var olmadığındandır. Kendimizi idealliğe zorlarken yaşamdan zevk alıp almadığımızı düşünmeyi unuturuz. Yaşamayı unuturuz. Hareketlerimiz otonom hale gelmiştir. Yapılması gereken neyse onu yaparız. Yapmak istediğimiz şey aklımızın ucundan bile geçmez. Sürekli aynı şeyleri yapmanın normal olduğunu düşünürüz fakat bu normalliğin insanlığımızı öldürdüğünün farkına bile varmayız. Belki de ideal ve normal olmak bize kendimizi güvende hissettirir. Belki de bu yüzden asıl düşündüklerimizi söylemekten, asıl yapmak istediklerimizi yapmaktan çekiniriz. “Her zaman kendin ol.” gibi klişe bir cümleyi her fırsatta söyleriz ama bu cümlenin içini asla doldurmayız. Artık öyle bir duruma gelmişizdir ki aynaya baktığımızda karşımızda gördüğümüz kişi bize yabancı gelir. Kendimizi tanıyamayız. Zaten kendimizi tanımamızın da bir anlamı kalmamıştır. İdeal insan sıfatına ulaşabilmek için herkesin yaptığı şeyleri yapmalı ve bunlardan zevk almalıyız ya da en azında zevk alıyor gibi davranmalıyız. Mesela Stefan Zweig’in Olağanüstü Bir Gece öyküsündeki kahraman gibi her Pazar at yarışına gidip sonrasında arkadaşlarımızla çay içebiliriz. Huzur ve lüks içinde bir yaşamın keyfini sürebiliriz. Ancak ideal bir insan olmak için verdiğimiz bütün bu çaba, tutkularımızdan ve içgüdülerimizden soyutlanmaya değer mi? Bizi biz yapan değerlerden vazgeçmeye değer mi? Aistoteles’in ahlak öğretisindeki “altın orta”yı yakalayıp, ideal insan olup mutluluğa ulaşma düşüncesi bana çok hayalî geliyor. İnsan dediğin “aşırı” olmalıdır “altın orta” değil. Zweig’in yarattığı kahraman gibi tutkularına yenik düşmeli, başkalarının ne düşündüğünü umursamayı bırakıp özgürce hareket etmelidir. Belki bir hayat kadınına karşılıksız para vermek ya da inadına bir tehlikenin üstüne yürümek bize kendimizi daha iyi hissettirecektir. Kahramanımızın, bize tuhaf gelebilecek bütün bu deneyimleri ve daha nicelerini bir gecede yaşadıktan sonra kuruduğu cümle bana hayatımı sorgulatmaya yetti: “O zamana kadar kaybolmuş ölü bir adam gibiydim ama şimdi yeniden hayata kavuştuğumu hissediyordum, canlıydım, yaşıyordum, mutluydum.” (Zweig 102). Zweig’in kahramanı benim ilham kaynağım oldu. Onun sayesinde kendime sorular sormaya başladım. Bulunduğum ortamları, arkadaşlarımı, okuduğum bölümü düşündüm. Bütün bunları gerçekten isteyip istemediğimi sorguladım. O anda ideal değil de aşırı ve sıra dışı olmak istediğimi anladım. Belki de benim aşırılığım hukuk okurken elektrik elektronik mühendisliğinden yan dal yapmak olacaktır. Kim bilir? Artık benim için önemli olan yaşadığımı hissedebilmek ve bunu hissettirmek. Neden aşırılığımı kendime saklayayım ki? Mutluluğun sırrının ideallikten değil de aşırılıktan ve farklı olmaktan geçtiğini başkalarına göstermek benden bir şey eksiltmez. Ben kendimle mutlu olmayı başardıktan sonra herkes bu muhteşem hissi tatsın isterim. Sonuçta mutluluk bu! Yalnızlık değil ki paylaşılmasın. Her aşırılık da coşkuyla olacak diye bir kaide yok bu arada. Kendimle çelişip sizi olmadığınız biri gibi davranmaya zorlayamam. Sizin aşırılığınız da Fethiye’de yamaç paraşütü yaparken avazınız çıktığı kadar bağırıp çığlık atmak değil de Ölüdeniz’in üstünde metrelerce yükseklikte süzülürken gözünüzü bile kırpmamak olabilir. Umarım hepimiz kendi olağanüstü gecemizde ruhsal aydınlanmamızı yaşar ve yeniden canlanan şanslı kesime katılırız. Mesela etrafta kimse yokken yaptığımız dans hareketlerini sokağa taşıdığımızda yeniden nefes aldığımızı hissederiz. Başkalarının kıyafetlerimiz hakkındaki düşüncelerini umursamaktan vazgeçtiğimizde daha özgüvenli yürürüz. Kendimizi hissetmeye başladığımızda başkalarını da hissederiz. Belki herkes kendi aşırılığını keşfedip kabullendiğinde filozoflar ideal insanı aramaktan vazgeçer. Kişiliğimizi dışlamayıp sadece kendimiz olduğumuzda, başkalarının hareketlerini yargılamak bize saçma gelir. İşte insan olmak bunları gerektirir. Gerektir derken bir zorunluluktan bahsetmiyorum. Bunlar insan olmanın doğasında vardır, sadece bastırılmışlardır ve olağanüstü bir gecede su yüzüne çıkmayı beklerler. “Bir insan kendisini bulduktan sonra, onun bu dünyada kaybedebileceği hiçbir şey yoktur ve o kişi kendi içindeki insanlığı anladıktan sonra, bütün insanları anlayacaktır.” (Zweig 111). Kaynakça Zweig, Stefan. Olağanüstü Bir Gece. Çev. Enver Günsel. Ankara: Tutku Yayınevi, 2016. 1. Baskı. Akın, Cansu. Ölüdeniz Görünümü, Muğla. 10 Temmuz 2017. Zehra Kavuştu Ardımızda Kalanlar Hepimiz o kadar yoğun, her tarafa koşuşturduğumuz hayatlar yaşıyoruz ki bir saniye de durup etrafımızdakilere hallerini hatırlarını soracak zamanımız olmuyor. Çocukluğumuz bir an önce büyümeye çalışmakla, gençliğimiz kendimizi büyüdüğümüze inandırmakla, yetişkinliğimiz büyümenin getirdiği sorumlukları yerine getirmekle, yaşlılığımız ise bütün hayatımız boyunca yaptıklarımızın, ortaya koyduklarımızın ya meyvesini yemekle ya da ceremesini çekmekle geçmekte. Anlayacağınız hep bir koşuşturma halindeyiz. Durup da bir dinlenelim demiyoruz, yaşamın devinimine kendimize kaptırıyoruz. Bu devinim içerisinde aklımızda yer edenler hayata karşı duruşumuzu belirliyor. Bir sürü anılar kümesi, geçmişten ceplerimizde kalanlar, yarına taşımayı becerebildiklerimiz, işte bizim duruşumuz! Anılar: geçmişimizin yapışık kardeşi. Ne zaman geçmişe ait bir özlem duysak, sığınırız bu yapışık kardeşe. Hepimizin anıları, yaşadığımız farklı olaylarla şekilleniyor. Kimimiz mutluluk ve huzur; kimimiz yalnızlık ve hüzün dolu bir geçmişten parçalar kopararak anılarımızı oluşturuyoruz. Bu parçalar kişiliğimizin en önemli yapı taşlarını oluşturuyor. Bu yapı taşları üzerine kendimizi inşaa ediyoruz, adeta geçmişimizin üzerine yeni hayatlar kuruyoruz. Neden geçmişimizden, yaşanmışlıklarımızdan kopamıyoruz peki? İnsan; tecrübe ettikleri, deneyimledikleriyle bir bütün olur ve kendini geliştirebilme şansı elde eder. Burada bahsettiğim, geçmiş ile kurduğumuz bağ, bizim ilerlememizi engelleyecek, hayatımızı zorlaştıracak türden bir bağ değil. Biz sadece daha iyi bireyler olabilmek, yaşadıklarımızdan ders çıkarabilmek için geçmişimizi, geleceğimize bir kılavuz olması için kullanıyoruz. Ancak bazı insanlar ise anılarını, yaşanmışlıklarını görmezden gelmeyi tercih ediyor. Bazı olaylar hiç gerçekleşmemiş ve onlardan etkilenmemişler gibi davranmayı seçiyor. Elif Key, Bize İki Çay Söyle’de toplumun içerisinde yaşayan bu tarz insanları gözler önüne sererken bir yandan da bir ulusun hafızasından asla silinmemesi gereken olayların, insanların hafızalarında sadece kısa bir süre yer etmesini eleştiriyor. Key, Soma faciasından çocukluk anılarına kadar bir sürü düşünce ve eleştiriyi aktarırken kafamda şöyle bir soru oluştu: acaba bize ne engel oluyor da geçmişte yaşananlara dönüp bir bakmaya, çekilen acıları, yaşanan üzüntüleri hatırlamaya vakit bulamıyoruz? Belki de en başta bahsettiğim o aralıksız devam eden koşuşturmalar, yorgunluklardır bize engel olan ya da bizler öyle olduğuna kendimizi inandırıyoruz. Ağır kayıpların verildiği olayların bir hafta belki bir ay sonra gazetelerde, internette, televizyonda önceliğini ve önemini yitirdiği ve herkes tarafından unutulmaya başlandığı sıralarda durup bir düşünmemiz şart, nasıl bu kadar duyarsız kalabiliyoruz? Bazıları bunun sebebinin toplumu yöneten insanlar olduğunu, yöneticilerin insanlara bir şeyleri bilerek unutturduğunu savunurken kimileri ise birbirini suçlamakta, geçmişte yaşanan olaylara bireylerin sahip çıkmadığından kaynaklandığını ileri sürmekte. Bence ne başka insanları ne de yöneticileri suçlamak bu duruma bir çözüm getirecek. Sorunun kendimizde olduğunun farkına varmalıyız. Ne içinde bulunduğumuz sistem ne de çevremizdeki insanların duyarsızlığı bizi, geçmişi unutmaya yönlendiriyor. Kendimizi suçlamayı öğrenmenin vakti geldi de geçiyor. Unutmamak lazım geçmişi, paylaşılan anları ve anıları çünkü “Unutursak farkımız kalmaz, benzeriz kalp yerine o boşlukta taş taşıyanlara”(sf 122, Key). Yaşanmışlıkları unuttukça dünyamızda adeta sarsıntılar oluşuyor. Bu sarsıntılar sonucunda kimimiz yere devriliyor, kimimiz olduğundan daha da kararlı biçimde ayağa kalıp kendine, yaşadığı ana ve geleceğine ne kadar değer veriyorsa geçmişi için de aynısını yapması gerektiğini hatırlatıyor. Ben bu sarsıntıya maruz kalsam, yıkılacağıma inanmıyorum çünkü benim için geçmişimden vazgeçmek, yaşananları unutmak adeta insanlığımı, duyarlılığımı kaybetmekle aynı anlama geliyor. Anılar ve geçmiş, insan ile asla kopmayacak bir ilişki içinde. İşte bu yüzden farkında olmayız her şeyin: dünün, bugünün, yarının… Kaynakça: Key, Elif. Bize İki Çay Söyle. İstanbul: İletişim Yayınları, 2015. BaskıKübra AVŞAR 21502015 SOSYAL HAPİS İnternet, günümüzün vazgeçilmez parçası. Su kadar önemli, elimiz ayağımız oldu bir anda. Tabii olay bu noktaya gelene kadar bizi de fazlasıyla değiştirdi. Çoğu kişinin işlerini kolayca halletmesi, yemeklerini bile ayaklarına söylemesi onları tembelleştirdi, sosyal medyada beğeni kazanma hevesi bencilleştirdi. Öyle bir parçası oldu ki hayatımızın, internetin beş dakikalığına kopması bile sanki yaşamımızdan on yıl götürüyor. Kimler mesaj attı, en son kim fotoğrafımı beğendi, arkadaşım oyun için yolladığım can isteğini kabul etti mi... Aslında hepsi kafamızı boşu boşuna kurcalayan, ''sosyalliğin'' gerektirdiği zorunluluklar. İnsan bir kere girdi mi bu sosyal dünyaya, hapsoluyor, kurtulamıyor kolay kolay. Nerve adlı film, bu bahsettiklerimi internet üzerinden oynanan bir oyun aracılığıyla izleyiciye aktarıyor. Özgüveni olmayan ve para kazanmak isteyen bir kızın sırf kendini arkadaşlarına ispat edebilmek için başladığı bu oyun, sosyallik adı altına saklanan oyunların aslında kişiye nasıl zarar verdiğinin bir kanıtı. İnternet ortamında başarılı olmak, bir oyunda diğer insanlardan daha çok bölüm geçebilmek, bir fotoğrafın yüzlerce beğeni alması insanların günümüz beklentilerini bile karşılıyor artık. Hedeflerimiz düştü, beklentilerimiz azaldı hayattan. Şimdiki çocukların yaşantılarına bakın. Hepsinin elinde bir tablet, telefon, sanal dünyaya kaptırmışlar kendilerini. Aileden başlıyor tabii bu iş, ilk onların elinde görüyor çocuk, bilmiyor bile ne olduğunu ancak kullanmaya bir başladı mı hayatı boyunca çıkışı olmayan bir hapse giriyor aslında. Nerve adlı filmde oyunun kurallarını bozanlara verilen oyuna hapsolma cezası gibi, ailesi bilerek ve isteyerek kilitliyor kapıyı çocuklarının arkasından. Belki hayatın ona gerektirdiği sosyallik kurallarını çiğneyerek çıkabilir bu hapisten çocuk, ama nasıl? Dışarı oynamaya çağıracağı arkadaşları bile tabletleriyle mutluyken, nasıl kuralları çiğneyebilir? Ailesiyle vakit geçirmek isterken bile babasının telefonuyla oynaması, çocuğun kuralları çiğnemesine engel değil midir? Bizim neslimizin ara kuşak olduğunu düşünüyorum. Örneğin ben küçükken hem dışarı top oynamaya, ip atlamaya çağıracak birçok arkadaşım vardı hem de evimizde bilgisayar ve internetten oynayabileceğim milyonlarca oyun. Okuldan gelir gelmez çantalarımızı kenara atıp, üstümüzü bile değiştirmeden yakar top oynamaya başladığımızı hatırlıyorum. Bir iki saat oynayıp iyice yorulduktan sonra girerdik o internetli evlerimize, yemeğimizi yer bu sefer de saklambaç oynamaya çıkardık. Hava kararmaya başlayınca annem balkondan seslenirdi. Oyunun en tatlı yerinde eve gidecek olmak üzerdi bizi, saklambaçta topal kurt denince sekerken düşmek üzerdi, internette oynadığım oyunun bölümünü geçememek değil. Biz farkındaydık oradaki oyunların sahte olduğunun, gerçek oyun dışarıdaydı çünkü, dökülen gülleri toplayıp yemek yapmaktı gerçek oyun, çamurdan heykeller yapmaktı, seksek oynamaktı. Şimdiki neslin bu oyunların tadına bakabileceğini sanmıyorum. Asla bu kadar çok arkadaşla aynı anda anlaşabileceklerini düşünemiyorum daha iletişim kurmayı öğrenemeden. Sosyal olmaya çalışırken aslında ilişkilerimiz zayıflıyor farkında mıyız? En yakın arkadaşımızla dışarı çıkıp bir kahve içmek yerine, evimizde ''skype'' açıp öyle içiyoruz kahvelerimizi. Gerçekten bu şekilde hissedebiliyor muyuz karşı tarafın aslında bize ne anlatmak istediğini? Gerçekten dindirebiliyor muyuz özlemimizi? İnternetin getirilerinin farkındayım ancak götürülerinin daha fazla olduğunu savunuyorum. Dış dünyayla ilişkimizi kestiğini, olaylara karşı olan bakış açımızı daralttığını ve karşımızdakileri anlama yetimizi zayıflaştırdığını düşünüyorum. Ara nesil olan bizlerin ise yeni nesilleri bu sosyal hapisten kurtarmak için sorumluluk almamız gerektiğine inanıyorum. Biz ancak o çok değerli zamanımızdan ayırıp çocuklara, gençlere bizim oynadığımız gerçek oyunları öğreterek, kolaya kaçıp ellerine bir tablet vermek yerine onların hayatı keşfetmelerine yardımcı olarak onları kurtarabiliriz bu sosyal dünyaya hapsolmaktan. Nerve bize her ne kadar şimdiki neslin internete bağlı şekilde yetiştiğini gösterse de, aslında bir farkındalık yaratmaya çalışıyor insanlar üzerinde. Sanal dünya yüzünden doğabilecek problemleri ve psikolojik bozuklukları her yönüyle işleyen bir film. Vee adlı karakterin, sanal oyunun verdiği bir görev olarak yüksek iki bina arasına konulmuş merdivenin üstünden aşağı bakmadan, sırf kendini ispatlamak için geçmeye çalışması, gençlerin gözünün nasıl karartıldığının en bariz örneği. İnternet ortamındaki rekabet ve hapsolmuşluk, gençlerin gerçekleri görememesi ve mantıklı düşünememesiyle beraber, onları yalnızlaştırıyor. İnternetin ve sanal ortamın gençleri nasıl etkilediğini bütün çıplaklığıyla anlamak isteyen herkesin izlemesi gereken türden bir film, Nerve. KAYNAKÇA Shearmus, A(Yapımcı), Joost, H., Schulman, A.(Yönetmen), 2016. Nerve[Film]. United States. Cansu Süt Sebepsiz Gülümsemek Dünyaya Sonbaharın gelişiyle birlikte o aydınlık, güneşli yaz günlerinin artık bittiğini daha derinden hissetmeye başladım. Hafif bir karamsarlık ve sebepsiz bir hüzün duygusu zaman zaman etkisi altına alıyor beni. Neyse ki sonbaharla birlikte başlayan tiyatro sezonu beni biraz olsun teselli ediyor. Bu akşam liseden birkaç arkadaşımla buluşup, “Meraklısı İçin Öyle Bir Hikâye” adlı oyuna gidiyoruz. Sait Faik Abasıyanık’ın anlatıldığı, otobiyografik bir oyun olduğunu tahmin ediyorum. Sait Faik’in pek çok hikâyesini okumuşumdur, hatta bazılarını defalarca... O, bana bir hikâyeciden çok şairmiş gibi gelirdi. Oyunda bu çok sevdiğim bu yazarın nasıl yorumlandığını merak ediyordum. Oyun bitince kendimi yağmurdan ıslanmış sokakta buldum. Birden fark ettim ki sokakta duran, yürüyen insanlara farklı bir gözle bakıyorum. Her zamankinden daha mutlu, daha iyimser, daha bilge biri olarak… Ruhum tıpkı bu resimdeki surat kadar güleç… Hayat öyle hızlı akıyor ki; dersler, sınavlar, yapılması gereken işler, yetişilmesi gereken yerler… Durup düşünmeye, duygularımızı tartmaya, sindire sindire yaşamaya, güzelliklerin tadını çıkarmaya vaktimiz yetmiyor. Sürekli bir koşuşturma içinde kim bilir ne kadar çok şey ıskalıyoruz bu hayatta. Kırlara sırt üstü uzanıp, gökyüzünde uçuşan pamuk yığınlarını seyretmeyi ne zaman bıraktık? Küçücük bir karıncanın kendisinden iki kat büyük bir yemişi kan ter içinde yuvasına taşımasını izleyecek zamanımızı ve sabrımızı nerede kaybettik? İnsanların yüzlerine doğru dürüst bakmaya bile üşenir olduk. Yüzüne bakmadığımız için kim bilir kaç tanıdık yüz yanımızdan bir yabancı gibi geçip gitti? Sait Faik, bir kitabında şöyle der “Bir insanı sevmekle başlar her şey.” (Abasıyanık, 1993) Evet, “sevmek”. Aslında “sevmek” duygusuyla yaratılır her insan. Ama hiç bitmeyen bu koşuşturmamız, sürekli zamanla yarışır hale gelmemiz sevmeye vakit bırakmıyor. Yorgun, dikkatsiz, özensiz insanlar haline geldik hepimiz. Sait Faik’in kendisi de okuduğum pek çok hikâyesinin içindedir. Olay ve olguları hep kendi ağzından anlatır. Ama hemen hiçbir hikâyesinde başkahraman değildir. Merkeze kendisini almaz hiç. Hep başka varlıklar, başka insanlar vardır odak noktasında. Başkalarını hiç bitmeyen bir merakla gözlemler ve bizlere anlatır. Oysa bizler o kadar bencilleşmişiz ki, hep kendimizi anlatmanın peşindeyiz. Biraz düşününce hayatımızın merkezinde daima kendimizin durduğunu görüyorum. Evet, kendini sevmeyen başkasını sevemez derler ama bunu biraz abartıyoruz sanki. Kendimizle o kadar meşgulüz ki, kimseyi gözümüz görmüyor. Bencil ve faydacı bir zihniyetle nereye varacağız? Başarılı ve önemli olmak, mutlu ve huzurlu olmaktan daha mı değerli? Düşünün bir kere, hiç başkasının ayağını kaydırarak mutluluğa ulaşan biri gördünüz mü? Peki kendinden başka bir şey düşünmeyen insanlar? Diğerleri olmadan var olabilir miyiz? Sadece kendinizin olduğu bir dünya hayal edebiliyor musunuz? Peki sevgiyi tatmadan yaşamak, ne kadar paramız olursa olsun, yaşamak mıdır? Oyundan çıkınca bu düşünceler sardı benliğimi. Fark ettim ki daha mutlu, daha sakin, daha iyimser olmalı insan. Hayatın tadına ancak böyle varılır. Apartmandan çıkarken kapıda rastladığın hiç tanımadığın birine “günaydın” demek, sokağı süpüren işçiye “kolay gelsin” cümlesini söylemek, okula giden küçük bir kıza gülümsemek aslında insan olmamızın gereği değil mi? Bu küçücük ve basit insanlık hallerini göstermemiz bile mutlu eder bizi belki de. Farkında olmadan biz de iyi kalpli ve güler yüzlü bir insan oluveririz, kim bilir? Bu küçücük şeyler için geniş zamanlara, büyük mekânlara ihtiyacımız yok ki! Biraz insanlık, biraz sevgi, biraz hoşgörü kaybettiğimiz güzellikleri geri getirebilir belki… Kaynakça Abasıyanık, S. F. (1993). Alemdağ'da Var Bir Yılan - Az Şekerli. İstanbul: Bilgi Yayınevi. Happiness Starts with You, Huffington Post, Getty Images, 11 Şubat 2016. YABANCI BİR BABABaba kavramının her insan için değerli olduğuna inanırım. Buna inandığım kadar baba olmanın her yiğidin harcı olmadığını da gönülden destekleyenlerdenim. Baba olmak, özgür bir birey olmanın yanı sıra “baba” olmanın getirdiği sorumluluğu alabilmektir. Yani iyi bir babaysanız, düşündüğünüz kadar özgür olmayabilirsiniz. Artık size manevi açıdan büyük bir sevgi ile bağlı olan, hareketlerinizle kolayca incitebileceğiniz ya da sevindirebileceğiniz biri var. Öyle ki tek bir hareket onun kişiliğinde derin izler bırakabilir. Belki de o bu izlerin etkisini ömrü boyunca taşır… Kısacası, eğer iyi bir babaysanız, maddi sorumlulukların haricinde, ruhsal açıdan sağlıklı bir birey yetiştirme sorumluluğunu da almışsınız demektir. Franz Kafka’nın Babaya Mektup adlı eseri, babası Hermann Kafka ile olan ilişkisine dayanır. Bana göre Hermann Kafka’yı iyi bir baba olarak nitelendirmek kısmen yanlıştır. Mektuplarda Franz Kafka’daki o kabullenişi sezersiniz. Babasının hareketlerinin, bazen tek bir sözünün, Kafka’nın kişiliğinde nasıl bir etkiye sahip olduğuna tanık olmaya başlarsınız. Kafka, babası tarafından ezilmiş, işin daha kötüsü ise artık ona tepki vermeyecek kadar bu durumu kabullenmiştir. Yeri geldiğinde babasının fiziksel özelikleri bile kendisini eleştirmesine sebep olmuştur. Eserin ilk kısımlarında Kafka’da açıktan açığa bir suçlama görmezsiniz. Özellikle o da tersini vurgulamak istercesine, suçlamak istemediğini yineler durur. Ancak, siz okurken, o içten içe olan suçlamayı, bazı şeylerin farklı olmasını dilediğini hissediyorsunuz. Kitabın sonlarına doğru ise bu suçlamalarını açık bir dille ifade eden Kafka, düşüncelerini yazdıkça o anları tekrar yaşıyormuşcasına kızıyor sanki… Ben de kızıyorum Hermann Kafka’ya. Geçen sene izlediğim bir araştırma programında, intihar eden ya da cinayet işleyen insanların psikolojileri üzerinde duruluyordu. Çoğu olayın ardındaki sebep ise sevgisizlik ya da psikolojik bir travma. Sevgisizliğin ve düşünceleri içine atmanın etkisi göz ardı edilemeyecek kadar fazla. Hermann Kafka şanslıymış ki Franz Kafka sadece içine kapanık bir çocuk olmakla kalmış. Babasının Kafka’da bıraktığı izlerin dışa vurumu farklı olsaydı, Hermann Kafka’nın topluma kazandırdığı birey, intihar eden ya da hayata olan kızgınlığını başkalarına zarar vererek hafifleten biri olabilirdi. Kitabı tek bir bakış açısına bağlı kalarak okumamak adına olaya Hermann Kafka gözünden bakmayı denedim birde. Bana bir yönüyle eski zamanlardaki Türk aile babalarını hatırlattı. İçten içe seven fakat sevgisini gösteremeyen, o filmlerdeki çocuğunu uyurken seven aile babalarına… Ancak olaylara bir bütün olarak baktığınızda haklı olan bir tarafını göremiyorsunuz Hermann Kafka’nın. Çocuklarını, maddi zorluk çekmedikleri için, yan gelip yatmakla suçluyor gibi. Aslında bu durumun ardında Hermann Kafka’nın da geçmişle yüzleşmesi olabilir. O da eskiden yaşadığı zorlukları, verdiği mücadeleyi düşündüğünde, hayata kızıyor ve kızgınlığını bu şekilde ifade ediyor. Ama atladığı bir kısım var: bu ifadelerin çocuklarının üzerinde kurduğu baskı. Franz Kafka’nın böyle bir hale gelmesi, bir zincirin ilk halkasını oluşturuyor aslında. Bir yerde yanlışlık yaptığınız zaman, devamı da hep öyle gidiyor. Eğer Franz Kafka bir çocuk sahibi olsaydı, o çocuğun psikolojisini de bir düşünelim. İçine kapanık, kendi içindeki hesaplaşması bir türlü sona ermeyen bir baba. Franz Kafka, Hermann Kafka gibi olmamak için daha çok çaba sarf eder, daha iyi bir baba mı olurdu sizce? Bence olmazdı. Eğer içinizde sürekli sizi yiyip bitiren düşünceleriniz varsa, yeterince sağlıklı bir ruh haline sahip olamıyorsunuz. Mektubu okumayı bitirdikten sonra Franz Kafka’nın bu mektubu babasına göndermemiş olmasına üzülüyorsunuz . Hermann Kafka bu mektubu okumuş olsaydı eğer, Franz Kafka’ya söyleyeceği bir tek söz bile, onun içindeki bu enkazı kaldırmasına yardımcı olabilirdi. Kafka ise senelerce içinde biriken bu düşünce ve duyguların bir nevi karşılığını alabilirdi. Yıllar geçiyor, insanlar ölüyor, insanlar doğuyor ama duygular ve hisler hiç değişmiyor. Franz Kafka’nın bu mektubu, genel okuyucu kitlesinin haricinde özellikle onunla benzer duyguları taşıyan kişilere hitap edecektir. Genel olarak insana bir hüzün ve gerginlik havası veren bu eser yine de özgünlüğünden ödün vermiyor. İçerisinde barındığı duyguların samimiyetinden şüphe duyulmayacak bir eser… Begüm Çakar KAYNAKÇA Kafka, Franz. Babaya Mektup. İstanbul: Can Yayınları , 2014. YILDIZ TOZUNDAN MEDENİYETE Geçenlerde cermodern’de gittiğim “Göbeklitepe The Gathering” sergisi beni oldukça çok etkiledi. Mimarlık okuyan oda arkadaşımın zoruyla , biraz da istemeyerek gittiğim bu sergiye girdikten sonra hiç çıkmak istemedim. Yaklaşık üç saat arkadaşımla sergideki ışıkların, sembollerin ve renklerin ne anlama gelebileceğini tartıştık. Sergiden çıkarken elimizde ne tutarlı bir cevap ne de net olarak anladığımız bir şey vardı ama hiç olmazsa düşünmenin ve tartışmanın verdiği tatmin duygusu vardı. Soyut şeyleri anlamaya çalışmak , üzerinde düşünmek bana hep zevkli gelmiştir. Bunun bir sebebi de konuyu anlayabilmek için çok okumanın ve çok tartışmanın gerekmesi. Bu sergide tam olarak bunu gerektiriyordu. Serginin başlangıcında hiçbir şey yoktu sonunda ise kocaman bir medeniyet oluşmuştu, serginin ara bölümleri ise yorumu bize kalmış büyülü adımlara sahipti. İnsanlığın başlangıcından beri aranan o sorunun cevabını bizden bulmamız isteniyordu. Ya da hiç olmazsa üzerine biraz düşünmemiz. Serginin ilk aşamasında karşımıza uzun karanlık bir yol ile birlikte ürkütücü sesler çıktı. Gezinen gölgelerin gerçek mi sanal mı olduğunu anlayamadığımız bir karışıklığın içerisindeydik. Karşımıza çıkan bu silüetlerin, ilk insanlar olabileceğini düşündük. Korkutucu karanlığın içinden bize gösterilmesi ise tesadüf değildi. Onlar korkutucuydu çünkü bizden farklıydı. İnsanlık bile tarih boyunca bu kadar farklılaşmış iken , ondan milyonlarca kat eski evrenimizin neler geçirdiğini nasıl anlayabilirdik ki? O uzun karanlık yolda yürümeye devam ederken birden renkler canlılaştı. Ürkütücü olan o sesler huzur veren seslere döndü. Mor ve mavi ışıkların dansı sanki uzay da farklı boyutlar arasında sürükleniyormuş hissini yaşattı. Belki de bu ilk insanların dünyaya alışma süreciydi. Yaşama uyum sağlamaya başlamışlardı. Her şey kaos ortamından çıkıp durağan kısma geçmişti sanki. Sonsuz huzura ve büyüleyici güzelliğe. Artık o uzun ve duygu değişimleriyle geçen yoldan çıktığımızda bizi büyük bir salon bekliyordu. Üç tane eşit boyutlarda asimetrik kıvrılan yarım koniler vardı. Konilerin şekli bana kara deliklerin sembolik çizimini anımsattı. Sonsuz ve nereye açılacağını bilmediğin bir kapıyı temsil etti zihnimde. Sonrasında konilerin üzerinde dolanan şekillere gözüm çarptı. Güneş, ay ve insan. Ayın karanlığı , güneşin aydınlığı, insan figürünün de bunlar arasındaki geçiş olabileceğini düşündüm. Tüm insanlığı, tüm insanlığın öncesini ve sonrasını yutmuş bir kara delik , bize şahit olduğu tüm olayları gösteriyordu sanki. Başı ve sonu yoktu , bitmek bilmeyen bir dönenceydi sanki. Kendimi sanki bir karadeliğin içine düşmüş ve evrendeki tüm zamanları bir arada görebiliyormuş gibi hissettim. Bir sonraki oda da sadece kocaman bir ekran vardı. İlk bakışta anlamsız cisimlerin hareket ettiği görülüyordu ama odaya oturulacak yerler koymuşlardı. Bu kadar basit olmazdı ekranda gösterilenler. Bizden buraya oturup düşünmemizi istiyorlardı belli ki. Arkadaşımla oturduk ve yarım saat şekilleri izledik , üzerine konuştuk. Üzerinde konuştukça şekiller anlam kazanmaya başladı. İlk aklımıza gelen fikir gene uzay oldu. Bu şey sanki uzaydaki gezegenlerin birbiri etrafındaki dönüşlerini ve yörüngelerini gösteriyordu. Daha dikkatli baktığımızda bazı yıldız olarak nitelendirdiğimiz cisimler birden kayboluyorlardı ve birden tekrar görünüyorlardı. Yaşam gibi doğup ölüyorlardı. Diğer bir yandan bu yuvarlaklar birer yıldız değil de atom olabilirlerdi. Çok büyük ya da çok küçük bir düzeni simgelese de mantık aynıydı. Küçük enerji küreleri doğuyor, başka enerjilerin orbitlerine girip dönüyor ve en sonunda kayboluyor. Biz insanlar da doğuyoruz ve dünyadaki zamanımız dolana kadar bir şeylerin etrafında dönüyoruz. Bir şeyler yapma enerjimiz bitince ölüp gidiyoruz Sergideki üçüncü oda, Cermodern, Ankara. dünyadan. İlk başta anlamsız gibi gelen bu şekillerden hayatın anlamını çıkarabiliyoruz. Bir sonraki odaya geçtiğimizde daha somut ve interaktif bir yer karşılıyor bizleri. Artık bu odada tüm yolculuğumuzun bir özeti var. Çok büyük ve yuvarlak bir oda bu. Kendi etrafınızda dönerek izliyorsunuz insanlığın yıldız tozundan medeniyete uzanan bu yolculuğunu. Yıldızlardan dünyaya inen o yaşam belirtisi doğayı oluşturuyor. Doğa da insanı oluşturuyor. Sonrasında insanlar doğayı verimli kullanmayı öğrenip tarım ile birlikte yerleşik hayata, bugünkü insan tanımına geçiyor. Bu aşamada odadaki ziyaretçilerden odadaki masaya ellerini koymaları bekleniyor. Elimizi koyduğumuz yerde beyaz olan ışık kırmızıya dönüyor ve şu anki insanlığa geçmiş bulunuyoruz. Nötr bir renk olan beyazı kirletip kan rengi olan kırmızıya bürüyoruz kendi ellerimizle. En sonunda sergiden çıkıyoruz ve insanlığın, evrenin gelişimine baktığımız bu farklı perspektif bizi oldukça büyülüyor. Bir şeyleri tartışıp anlamaya çalışmanın verdiği tatmin bizi normal hayatta da sorgulayan ve tartışan iki insan olmaya yönlendiriyor. Ecem Yılmaz ESER KAYNAKÇASI Refik Toksöz, Zihni Tümer. 2019. Dijital Sergi. Cermodern. Ankara Sergideki üçüncü oda, Cermodern, Ankara. Yazarın kendi çektiği fotoğraf. 5 Ekim 2019. Ahmet Batu Orhan 21402365 TURK102 – 91 NEYİN SAVAŞI ? Nasıl oldu da bu hale geldik biz. Nasıl oldu da insanlar birbirine düşman oldu. 6,5 Milyon yıldır Dünyada yaşam belirtileri gösteren insanlık[2], ben kendimi bildiğimden beri düşman birbirine. İnsanlar hiçbir zaman kardeş gibi yaşamadılar, hep bir düşmanlık, kızgınlık ve belki de hırs vardı aralarında. Tahmin edebiliyorum, bu kadar kısa süredir hayatta olup böyle büyük bir tümevarım yapmak çok da sağlıklı değil belki ama görünen köy kılavuz istemez. Benden önceki dönemlerde de öyleydi insanlık, biliyorum. Hep birbirleri ile bir savaş, yarış içindeydiler. Diane Arbus’un 1962 yılında çektiği ve her şeyi istemenin acı tablosunu bize tüm çıplaklığı ile sergileyen bu fotoğraf sizce de çok acı değil mi? Nasıl oldu da büyüklerimiz(!) çocukları da bu oyuna getirdi. Nasıl oldu da yarattıkları bu savaşa çocukları da dâhil ettiler. Çocuğun gözlerindeki korkuyu, yüzündeki çaresizliği siz de görebiliyorsunuz sanırım. Hiçbir suçu olmayan, hırstan ve öfkeden tamamen uzak fakat sömürülmeye de bir o kadar açık bu küçük çocuğu kendi emelleri uğruna kullananlar, geçmişte yapılan hatalardan hiç ders almadıklarını gösteriyorlar. Anlamsız şeyler uğruna savaşan insanlar sadece insanlığın geleceğini oluşturan çocuklara zararlar vermediler. İnsanların gelip geçici hevesleri, istekleri yüzünden soyu tükenen canlılar saymakla bitmez. Buna örnek olarak Neandertalleri verebiliriz aslında. Pek bilinmez ama 30 bin yıl önceye kadar iki farklı insan ırkı vardı[3]. Bunlardan biri Homo Neanderthalensis (Neandertal) diğeri ise Homo Sapiens’ti, bir diğer değişle atalarımız. Bizden daha zeki olduğu varsayılan, hatta beyinlerinin bizden 1 daha büyük olduğu kanıtlanan ırkın sonunu atalarımız getirdi. Genlerimizde var sanırım, peşinden koştuğumuz emeller için başkalarına, yeri geldiğinde başta ırklara, türlere zarar vermek Neyin savaşını verdiklerine anlam veremiyorum bazen. Uğruna savaştıkları, kavga ettikleri şeyler o kadar değersiz, o kadar anlamsız geliyor ki bana. Peşinden koştukları, elde etmek için ellerinden geleni artlarına koymadıkları şeylere baktıkça daha da sinir oluyorum insanlığa, biraz daha tiksiniyorum türümden. Her şeye sahip olmalarına rağmen daha fazlasını istemeleri, hatta ona sahip olmak için diğer insanlara yaptıkları zoruma gidiyor. Kazanmak için zarar veriyorlar. “Ya bunları yapanlar insan değil, ya da ben.” diyorum bazen kendi kendime. Aynı ırka sahip olmaktan utanıyorum artık. Daha fazla hırs, savaş, kavga görmek istemiyorum etrafımda. Evet, biliyorum herkes böyle değil, içlerinde eminim ki benim gibi bu hırsın, kavganın; yanlış, anlamsız ve saçma olduğunu düşünenler de vardır. Ama insanlığın geneli böyleyken bizim ne kadar sesimiz çıkabilir ki? Ne kadar etkimiz olur bu iğrenç savaşların bitmesine. İkinci Dünya Savaşında çekilen bu fotoğraf tam olarak da demek istediğimi anlatıyor. Fotoğraftaki genç asker de benim gibi isyan ediyor bu anlamsız savaşa. Miğferine “War is Hell” yani “Savaş Cehennemdir” yazmış. Komutanları, ne kadar savaşmak istiyorsa bu genç askerde bir o kadar dost kalmak istiyor. Sadece miğferinden değil gözlerinden de belli barış istediği. Ama duyuramıyor sesini. Üstündeki insanların hırsı gözlerini karartmış adeta. Her zaman daha fazlasına sahip olma arzusu genç askerin çığlıklarını duymalarını engel oluyor. Susmalı mıyız peki? Bence hayır. Bu savaşları yaratan insanlara inat, onlar bizi duyana kadar bağırmalıyız! Kendi neslimizi kurtaramasak bile, sonraki nesiller adına yapmalıyız bunu. Açgözlü insanlara inat… 2 KAYNAKÇA : [1] : https://www.metmuseum.org/toah/works-of-art/2001.474/ (Diane Arbus) [2] : Reece, Jane, Campbell Biology Concepts and Connections, 8. Basım, sayfa 441 [3] : Reece, Jane, Campbell Biology Concepts and Connections, 8. Basım, sayfa 447 [4] : http://rarehistoricalphotos.com/soldier-war-is-hell-vietnam-1965/ (Horst Faas) 3 Zeynep EkimSenin YüzündenDünya çoktan çürümeye başladı. İnsanlar ise son dansın yaklaşmasına rağmen gülmeye devam ediyor. Görmek istediğim hayaller bile beni bu tek günlük dünyadan kurtaramıyor. Gerçeklerin hayallerime karşılık veremeyip beraberinde umutsuzluk getirmesinden böyleyim belki de. Bu yüzden Mehmet Aycı’nın Kelebekler Düş Görmeye Devam Ediyor adlı eserini okumak istedim.Zaman yaşlanıyor. Bu hayal dünyasında ne kadar vakit harcadığımı fark edemiyorum. Bu boşluğun içerisinde kaldıkça dünyam daha da çok çürüyor. “Değirmen” adlı şiirdeki gibi öğütüyorum zamanı. Zaman yoruluyor. Ben karanlığın boşluğunda öylece bekliyorum. Kaybeden benim, onu da biliyorum. Herkes seçimini yaparken ben sadece izliyorum. Elimde artık yalnızca göz yaşları kaldı, farkındayım. Onların gözüme indirdiği bu buğu sayesinde gördüğüm hayal nerede sonlanır bilemiyorum. Zamanın göz yaşlarıyla beraber aktığını hissediyorum. Yaptığım tek şey “Uykusuzluk İlacı” adlı şiirdeki gibi durmadan düşünmek. Herkesin düşlediği birinin ya da bir şeyin olduğuna inanıyorum. Ben kendi dünyamı, kendi hayallerimle çürütüyorum. Sonunda bunun farkına varabiliyorum.İnsanlar birçok kez söz verirler. Üstünden zaman geçer, unuturlar. Beni ise tek taraﬂı tutulan sözler çürütüyor. Ben o sözleri tutabilmek için kendimi yalnızlaştırıyorum. Yaptığım fedakarlığın boşa olduğunu biliyorum. Şimdi beni çevrelemeye gelen karanlığı hissediyorum. Yaklaşıyor. Güvendiğim kişiler ise ışığın içinden sırıtıyor. Sözlerimi unutan o kişiler. Aynı “Ne Çok Şey Gösterdi Zaman” adlı şiirde kelebeğin kargaya uçmayı öğretmeye çalışması gibi, onlar bana bir günlük ömürlerinde gördükleriyle hayat dersi vermeye çalışıyor. Gülüyorlar çünkü narinliği ile karanlığı hiç tatmamış bir kelebekten olmaktan ibaretler. Bense artık karanlığın kendisi haline gelmiş bir kargayım. Buna rağmen onların etkisi altında kaldığımı hissediyorum. Bunu onları kırmamak için mi yaptığımı, yoksa kendimi kandırmaya çalıştığım için mi yaptığımı bilmiyorum. Tek bildiğim şey, benim onlardan farklı bir dünyaya ait olmam. Onlar umutla uçarken ben dünyanın çürümesini izlediğimi hissediyorum şiirin dizeleri akarken. Çok geçmeden aynı çürümesine sebep oldukları dünyam gibi, onların varlıklarının yok oluşunu seyredeceğimi de biliyorum.Düş bahçemde, çürümüş çiçeklerin arasında oturmuş parlayan yıldızları izliyorum. “Hayal” adlı şiirdeki gibi birer birer kayıyorlar, beni karanlığımla baş başa bırakmak için. Tek başıma olduğumu zannetmeme rağmen izlendiğimi hissediyorum. Göremediğim bir kalabalık beni izliyor. Sebepsizce. Hayatımın dram trajedisini onlar için sergiliyorum. Tek kişilik bir oyun. Şarkıları ise kargalar söylüyor. “Rüzgarlı” şiirinde fark ediyorum, ben ne kadar akışı değiştirmeye çalışsam da, ne kargalar şarkılarını değiştiriyor ne de dünya dönüşünü. Zamanı geldi. Gölgeler uzuyor. Şarkılar gittikçe soğuk, cılız ve ruhsuz oluyorlar. Kelimeler akıyor dizelerden fakat herkes susuyor.O sessiz kalabalığın içindeyim artık. Uzakta zar zor seçebiliyorum tanıdık simaları. Benim yarattığım bir hayal ürünü olduklarını bilmeme rağmen koşuyorum. Kalabalığı ayırmaya çalışıyorum. Sırf onlara ulaşabilmek için. Fakat bir anda karşıma bir ayna çıkıyor, bir sürü kırık parçadan oluşmuş. Kendimi görüyorum. “Çarpılma” adlı şiirde geçtiği gibi, o kalabalığın arasından ansızın kendimle karşılaşıyorum. Hava tekrardan kararıyor. Dizeler içinde kendimle karşılaşmak, beni gerçekten hasta ediyor. Kendimi yine o yarattığım düş bahçesinin içinde buluyorum. Şiirler geçtikçe kargalar alçaktan uçmaya başlıyor. Kelebekleri avlamak istiyorlar. Fakat kelebekler korkuyorlar ve parmağıma konuyorlar. Kanatları titriyor. Beni neden korkular içlerini kemirirken hatırlıyorlar. İnsanlar hep bir çıkar mı ararlar karar veremiyorum. Yine de çürüyen bu dünyadan korumaya çalışıyorum onların narin varlığını. Kargalarım aldatıldıklarını hissediyorlar. Kör ve sessizleşiyorlar. Kargaları onların üstüne salan benken, kelebekleri koruyan yine benden başka biri olmuyor. Aşka ve sevgiye laf anlatamıyorsun aynı “Tutkulu Bıçak” şiirinde geçtiği gibi. Canlarını yakmak isteyip yakamıyorum.Onları saklarken zamanın durduğunu hissediyorum. Gün aydınlanmaya başlıyor. Sanıyorum ki karanlığın sonu geldi. Bir yalan daha hissediyorum. Kargalarımın bahçeyi terk edişi ve çiçeklerin yeniden ﬁlizlenişiyle onları sakladığım yuvadan çıkarıyorum. Onlarsa uçup gidiyor. Arkalarına bile bakmadan. Bu bana insanların her an kendi yollarına devam edebileceğini hatırlatıyor. Gökyüzü kızıllaşıyor. Sanki o da kalbinden bıçaklanmış. “Kızıl Ayna” adlı şiirdeki gibi bu dünyanın kanaması bu insanların yüzünden. Hayatı sevmeye başlıyordum fakat tekrar bayat tadını almaya başlıyorum. Dizeler bu hissi yüzüme vuruyor. Hava soğuyor ve kararıyor. Dünya çürüyor. Zaman tekrar işlemeye başladı ve son dans yaklaşıyor. Onlar yüzünden.Kaynakça:Aycı, Mehmet. Kelebekler Düş Görmeye Devam Ediyor. Hece Yayınları, Haziran 2018.Avrupa’da Yedi Gün Beş Ülke Küçüklüğümden beri çok fazla yabancı kitap okuyup, dizi ve film izlediğim için hep Avrupa ve Amerikan kültürlerine, mizah anlayışına çok aşina olduğumu hissettim. Hep onların haberlerine Türkiye’ninkilerden daha çok ilgi gösterdim. Bu yüzden sanırım iki uzun sene sonunda Avrupa’ya tekrar ayak bastığımda içimde –oraya gidene kadar anlamadığım- bir boşluk, bir bıkkınlık oluştuğunu hissettim. Sanki Türkiye’den başka sadece orada tattığım farklı bir düzen, bir huzur ve ne yapman gerektiğini bilme hissi vardı. İnsanlar daha düzenli, kurallı ve daha katılardı. Herkesin yapacağı bir işi, olması gereken bir yer, bir amacı vardı. Genel olarak yurtdışından Türkiye’ye gelen insanlar “Türkiye, Avrupa gibi değil, her an her şey olabilecek gibi hissediyorum.” gibi şeyler söylüyor. Evet, Avrupa öyle değildi. Her şey planlıydı. Gezimize İstanbul’dan Lüksemburg havaalanına uçarak başladık. Lüksemburg havaalanına inip, pasaport kontrolünde beklerken 40 kişilik -oldukça sesli-Türk grubumuzla diğer yolcular arasındaki fark oldukça belirgindi. Diğer herkes sessizce sırasını bekliyor; bizse hararetle bir şeylerden bahsediyor, gülüşüyorduk. Daha sonra rehberimiz bizi karşıladı ve otobüsümüze bindik. Herkes otobüse bindiği ve her şey hazır olduğu halde; süremiz dolana kadar park yerimizden ayrılmamız yasak olduğu için dört dakika boyunca yola çıkmadık. Çünkü burası Avrupa’ydı ve her şey daha kurallıydı. Sonraki dört saat boyunca sonsuz yeşil tepeler ve ara sıra yolun kenarında beliren küçük ve şirin köylerin arasından geçerek Paris’e yol aldık. Paris’e vardığımızda saat akşam dokuzu geçiyordu, hava kararmıştı. Bu yüzden her saat başı yapılan ışık gösterisini izlemek üzere Eyfel Kulesi’ne doğru yola koyulduk. Daha sonra Paris’in loş ışıkla aydınlatılmış caddelerinde kısa bir tur yaptık, otelimize döndük. Bir sonraki sabah uyandığımda son yılımı dilini ve kültürünü öğrenerek geçirdiğim bu ülkenin başkentini keşfedeceğim için oldukça heyecanlıydım. İki gün boyunca Paris’in en önemli noktalarını gezdik: Eyfel Kulesi’nin ikinci katına çıktık, Seine Nehri’nde tekne turu yaptık. Notre Dame Kilisesi, Louvre Müzesi, Montmarte’daki Ressamlar Tepesi ve Disneyland’e gittik. Paris’teki son akşamımda, akşam yemeğinden sonra bu sıkıştırılmış program arasında çok detaylı tanıyamadığım, şehrin daha az bilinen yanını görmek için önce Champs-Elysées caddesinde, daha sonra Paris’in dar arka sokaklarında tek başıma yürüyüşe çıktım. Bu moda, sanat ve tarih kokan şehrin havasını orada bulunduğum kısa süre içinde içime çekmeye çalıştım. Sonraki sabah Belçika’ya gitmek üzere erkenden hareket ettik. İlk durağımız çok güzel bir Ortaçağı kenti olan Brugge oldu. Küçük ama, tarihi ve mimari açıdan zengin bu kenti biraz turladıktan sonra babam da yemek konusuna çok meraklı olduğu için Belçika’nın ünlü yemeği olan Moules-Frites (Midye-patates kızartması) yiyip, Belçika birası içmek için şehir meydanındaki restoranlardan birine oturduk. Öğle yemeğinden sonra Belçika’nın başkenti olan Brüksel’e doğru yola çıktık. Brüksel’de ünlü Manneken Pis (İşeyen Çocuk Heykeli)’i görmeye gidip hemen yanındaki çikolata dükkânından alışveriş yaptık. Daha sonra Brüksel’in şehir meydanı olan Grand Place’a gittik.Belçika’daki gecemizden sonra sabah, rotamızı dünyaca ünlü Hollanda’nın başkenti Amsterdam’a doğru çevirdik. Amsterdam, iki yıl önce kuzenim Zeynep’le oraya gittiğimizde kalbimde gerçekten yer etmiş, beni büyülemişti. Tüm o kanallar ve kanal boyundaki birbirine yapışık, dışardan dapdaracık ama birbirinden şirin gözüken evler... Ama sanırım Amsterdam’da en çok sevdiğim şeylerden biri de insanlardı. Hepsi oldukça arkadaş canlısıydılar. Ayrıca çok da ilginç ve farklıydılar. Diğer birçok ülkede yasak olan şeylerin burada yasak olmaması sanki bu insanları daha da ehlileştirmişti. Birçok şey serbestti ve bu nasılsa insanları birbirine karşı daha saygılı ve şehri daha yaşanası kılmıştı. En azından turist olarak gittiğim iki seferde bunu hissettim. Sonraki gün sanırım gezide en beklenmedik şekilde çok beğendiğim, Hollanda’nın okyanus kıyısında bulunan turistik köyleri Marken ve Volendam’a gittik. Hepimiz deniz kıyısında bulunmanın, denizden esen hafif rüzgârı yüzümüzde hissetmenin, suyun dinginlik veren sesini dinlemenin verdiği huzuru öyle ya da böyle biliriz. Hayır, ama burası öyle değildi. Daha önce başka bir yerde görmediğim kadar berrak sular, uçsuz bucaksız kıyılar, burada yaşayan Hollandalılar ve şirin evleri, sokaklarıyla Marken- Volendam gerçekten hayatımda gittiğim en huzur dolu yerlerdendi. Bir sonraki gün artık turumuzun sonuna yaklaşırken yol üzerinde Köln’de kısa bir mola verip, devasa büyüklükteki Köln katedrali ve modern sanat müzesi olan Ludwig Müzesi’ni gezdikten sonra son durağımız olan Lüksemburg’a doğru yola koyulduk. Otelimiz ilk defa şehrin dışında değil, tren garının tam karşısında eski ama oldukça şık bir oteldi. Beni yine şaşırtan şey ise Lüksemburg’un bir vadi şehri olduğunu görmek oldu. Çok küçük olan şehir merkezi normal seviyede olsa da birçok ev yemyeşil vadinin içinde, huzurlu bir sessizlik içerisindeydi. Lüksemburg-Fransa-Almanya sınırında olan Schengen ve Remich kasabalarını da gezdikten sonra artık çok yoğun ve hızlı geçen Avrupa turumuzun sonuna gelmiştik. Çok yorulmuştuk ama gerçekten çok fazla yer görmüştük.Havaalanına dönüp güvenlik kontrolünde Türkiye’dekilerden çok daha sert olan havaalanı polisinin Hollanda’dan aldığımız peynirleri uçağa almayı reddedişi, bavulumuzdaki şarabın kırılıp her yere dökülmesi - Fransa’da bize çok kaba davranan garsonlardan bahsetmeden de geçmek istemiyorum- de eklenince artık yorulduğumu hissettim. Evet, Avrupa çok güzel ve ilham vericiydi. Çok fazla yeni şey görmüş ve öğrenmiştim. Ama ilk defa İstanbul’a inip ülkemizin tanıdık, kargaşa içindeki kalabalığına karışırken; eve döndüğüme mutlu oldum ve her ne kadar karmakarışık ve daha düzensiz olsa da ülkemi sevdiğimi fark ettim. Selin Somuncu Kaan Şamgul 22002152 TURK-101 Oğulcan Çelik TRANSPARAN GÖZLER Gözlerimiz içimizden geçen düşünceleri dışarıya aktaramadığımızda bizi tıpkı bir ayna gibi dışarıya vuran, duygularımızı ele veren aracımızdır. Sözlerin yetmediği, utancımızın el vermediği ve korkularımızın bizi tuttuğu anda sadece gözlerimiz konuşur. İçimizden geçeni dışarıya bütün yalınlığıyla aktarırlar. “Yaralı Yüz (Scarface)”de yer alan bir sahne üzerimde fazlasıyla bir etki bırakmıştı bu olayı anlamak için. Çok popüler bir sahne olması bir yana, herkesin hayatında yaşadığı bir olayı tek cümleyle vurgulamıştır. “Gözler Chico, Onlar asla yalan söylemez.” Bu söz altında tonlarca anlam barındıran bir eylemden bahsediyor. İnsanlar sadece birbirlerine bakarak anlaşırlar, sanki gözlerinin dilleri varmışçasına birbirlerinin kafalarından geçen düşünceleri seslendirirler. Bu sessiz iletişimi anlatmak için iki duygu ve bir karmaşadan faydalanmak istiyorum. Nefret, sevgi ve belirsizlik. “Gözler” filmde tamamen bir kadının içinde tutamadığı ama söylemeye yeltenemediği aşkından bahsetse de ben direk bu konuya girerek sizi sıkmak istemiyorum. En son bu konudan bahsedecek miyim, evet ama romantiklik herkesin kalemi olmayabiliyor. Ben ilk başta tamamen zıt bir kavramdan bahsetmek istiyorum, günümüzde insanların birbirlerine açık sözlülükle söyleyemediği ama gözleriyle apaçık belirttiği bir duygudan. Nefretten. Nefret günümüzün bir parçası haline gelmiş bulunmakta, ne kadar kimse kabul etmek istemese de içten içe bu duyguyu hissettiğimiz insanlar vardır. Ben daha yeni böyle bir şey yaşadım, yeni tanıştığım bir insanın günden güne benden uzaklaştığını ve yavaş yavaş bana olan duygusunun nefrete dönüğünü gördüm. Evet gördüm duymadım çünkü bunu söylemek başka duygularımızı belirtmekle aynı değil. Karşımdaki insanın yavaş yavaş bakışlarındaki o değişimi gördüm. Fiziksel değişimlerden bahsetmek mümkün tabi ki, karşımdaki kişinin artık bazı şeylere gülerek tepki vermediğini ve tepki verdiğinde de bunun çok yüzeysel olduğunu gördüm. Gördüğüm ve hissettiğim duygusal değişimleri burada yazıya döküp sizi aydınlatabilmek isterdim, gerçekten isterdim fakat eğer insanların böyle bir yetisi olsaydı gözlerimizle ve mimiklerimizle anlatacağımız her şeyi konuşarak da aktarabilirdik. Mimikler sayesinde belki de birbirimizi kırmamayı, üzmemeyi hedefliyoruz. Belki de başarılı oluyoruz. Ama kendi deneyimlerimden yola çıkarak konuşacaksam o zaman bunun çoğunlukla böyle olmadığını söyleyebilirim. Gözler yalan söylemiyor, doğru, kesinlikle doğru. Keşke biraz da yavaşça söylese söylemek istedikleri şeyleri. İnsanların karşısındaki kişiye, kişilere karşı ne hissettiklerini bilmediklerini düşündükleri zamanlar oluyor. Bilmiyorsun, seviyor musun, sevmiyor musun? Nefret ediyor musun, etmiyor musun? Arada kalan bütün duygular sanki kafanı çatlatacak kadar seni kararsızlığa sürüklüyor. Bu bana kalırsa insanların zor kararları vermesini önleyen bir savunma mekanizması, birisinin gözlerine baktığınızda, mimiklerini dikkatli incelediğinizde içinde bulundukları bu karmaşayı görmezsiniz. Tek bir şey görürsünüz ve aslında gerçek de budur. Bu ne kadar acımasız bir düşünce gibi gelse de şu anda okurken, hayatınızın bir kısmında karşınızdaki kişinin sizin hakkında karışık düşüncelere sahip olduğunu düşünürseniz, gözlerine bakın, çünkü gözler yalan söyleyemez. Beceremezler. Birbirinden bu kadar farklı olduğunu düşündüğümüz iki duygunun aslında aynı evrelerden geçerek, aynı şekilde karşıya iletilmesi fazlasıyla ironik. Bu durumda ironiyi yaşatan ikinci duygu sevgi, aşk. Fazla derine inmeden kendi hissettiğim duygudan ve bunu aktarmanın bende yarattığı zorluklardan bahsetmek istiyorum. Yazının doğası gereği belki de fazla kendimden bahsettim ama dediğim gibi gerçekten çok derinlere çekilebilecek bir söz bu. “Gözler asla yalan söylemez.” İnsanlar doğaları gereği birbirleriyle iletişim kurmak zorundalar, bunun başka bir yolu yok, iletişimsizlik insanın doğasına aykırı. Fakat bu iletişimi nasıl kurduğumuz tamamen bize kalmış. Konuşmak bu iletişimin daha baş aşaması olarak görülse de aslında baktığımızda bebeklikten ilk önce mimikleri kullanmayı ve bir şeyleri konuşmadan istemeyi öğreniyoruz. Ben de sevgi, aşk denen bu duyguyu kolaylıkla konuşarak iletebilen insanlardan değilim ama gözlerimin karşımdaki kişiye yalan söylemediğinden de bir o kadar eminim. Eğer her şeyi zaten konuşarak çözebilseydik, karşıya iletebilseydik diğer duyu organlarımızın hiçbir önemi kalmazdı. Eğer bütün bu düşünceleri ve duyguları bir araya toplamak gerekirse, günümüz dünyasında insanların sadece konuşarak değil başka yollarla da iletişim kurduğunu söylemek doğru olur. Hatta belki de bazen gözler buluştuğunda iletişim kurmaktan başka çare olmadığını belirtmek de yerinde olur çünkü gözler, onlar asla yalan söylemez. Hasan Özgür Albayrak Yok, Olmaz Deme Duygularımız, hissettiklerimiz, sadece karşıdakine gösterebildiğimiz kadar anlaşılır. Duygu ve his, herhangi bir olayın, insanın veya bir şeyin, kişinin içinde oluşturduğu etki demektir. Herkes kendini, içinde olan bu etkiyi olduğu gibi aktarma yeteneğine sahip değil, doğrusu bu yetenekten çok, istek ve cesaret ile alakalı. Çok da kolay bir şey değil kısaca. Bazen insanların bizi, bizim istediğimiz gibi görmesi için hissettiklerimizi yansıtmayız, mesela insanların yanında ağlayamamak gibi. Bu daha çok istek ile alakalı. Cesaret konusunda ise de, dalga geçilmekten korkmayı, hissettiklerimizi açıklamamız durumunda karşıdaki insanın bizden uzaklaşmasından korkmamızı örnek verebiliriz. Aramızda kesinlikle bu insanlardan var ve olacaklar da, yani cesaret edemeyen ve korkan. Kendimi de onlardan biri sayıyorum ve beni daha iyi anlayabilmeniz için ilk başta biraz bilgi vermem gerekiyor, daha farklı bir bakış açısı kazandırmak için. Etrafımızda olan biten her bir şey, içimizde belirli bir etki bırakır, belirli bir duygunun hakimiyetine bırakır bizi, hüzün, mutluluk, heyecan bunlardan birkaçı. Bu etkilerin dış görünüşümüze de bir etkisi olur, yüzümüz, davranışlarımız değişir. Yani mutlu olduğumuzda güleriz, üzüldüğümüzde ağlarız. Bu şekilde de insanların yüzüne bakarak, davranışlarını inceleyerek, duyguları, hisleri konusunda yorum yapabiliriz. Fakat, sürekli gülen bir insanın içinin ağlaması da mümkün. Yüz ve davranışlar bu yüzden her zaman gerçeği söylemez. İnsanları dışarıdan görüp, “ Ne kadar sinirli bu! ”, demek biraz sığ olacaktır dolayısıyla. Doğrusu, sinirlidir evet, fakat nedeni de önemlidir. Belki bu sinir, sadece bir yardım çağrısıdır. Aynı durum, içi ağlayan kişide de geçerli, incinmekten, dışlanmaktan, anlaşılamamaktan korktuğu için gülüşü maskesi olmuştur belki. Önceden dediğim gibi, ben de bu insanlardan biriyim. Tam değil aslında, korktuğumdan değil yani hissettiklerimi yansıtmamak, sadece “ Onlara ne?” gibi bir düşüncem var. Aslında bunu daha iyi anlamanız için kendimi tanıtmam daha iyi olacak. Hani, sivilceli, tel takan, gözlüklü çocuklar olur ya dizilerde, konuşamayan, bilgisayar oynamayı tercih eden kişilerdir bunlar, işte o çocuk bendim ilkokulda. Bir tek gözlüğüm eksikti ama onun da eksikliğini hissettirmiyordum diğer özelliklerim ile. Arkadaşlarım vardı da yoklardı açıkçası, benim anlatacak hiçbir şeyim olmazdı, ne bir olay, ne bir his. Ben dinlerdim genelde, koymazdı dinlemek, hoşuma giderdi, hâlâ da gidiyor. Diğer insanların anlatacak birçok şeyinin olması da garip gelmezdi değil, yani bir günde ne olup bitiyor da konuşuyorlar, bütün gün mesajlaşacak kadar ne yaşıyorlar? Kendimi karşılaştırınca da, çok bir şey hissetmeyen biri olduğumu düşündüm ya da hissetmeyi beceremeyen biri. Bunda bir şey hissedecek olay yaşamamamın da etkileri var, daha doğrusu bütün gününüz bilgisayar karşısında geçtiğinde hissettiğiniz tek şey sinir oluyor, o yaşta pek fark edemedim sanırım. Bunu düşünmemden itibaren süregelen altı yılda insanlara nasıl hissettiğimi pek anlatmadım. İnsanların da hissettikleri pek umurumda olmadı, gerçek bir şeymiş gibi gelmiyordu çünkü. Daha sonra lise başladı, her şey yeni, insanlar yeni, ama ben hâlâ aynıydım. Ta ki, hayatımda nedensiz yere ağladığım ilk ana kadar. Bir yaz gecesi, sadece basit bir piyano solosu