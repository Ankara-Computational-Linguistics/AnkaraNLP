için oynayan kendini beğenmiş hale gelmiş bir tip. Czentovic aslında biraz derine inilip düşünülürse İkinci Dünya Savaşı’nın Nazilerini simgelediğini anlayabiliriz. Kitapta bu adamın davranışlarını okurken elimde olmadan ona karşı bir nefret duyduğumu söylemeden edemeyeceğim. Öyküde en sonunda Czentovic belli bir ücret karşılığında satranç oynamayı kabul ettikten sonra karşısındaki birçok rakibe karşılık o kendini beğenmişliğiyle oyunu kazanmaya çalışması yine derinlerde bizlere bir çağrışımda bulunuyor. Ona karşı oynayan rakipler o dönemin faşistlerine karşı savaşmaya çalışan diğer insanlar desem yanlış bir tespit olmaz sanırım. Kitaptaki olaylara dönecek olursam öykünün ortalarına doğru rakip takım Czentovic’e satrançta yenileceği sıralarda yabancı birinin yanlarına gelip onlara yardım etmesiyle olaylar ilginç bir hal alır. Kitabın bu bölümünden sonra neredeyse tırnaklarımı yiyecek noktaya gelerek büyük bir gerilimle okudum kitabı. Satranç oynanırken o salonda kendimi hissettim, her bir hamleyi izliyormuşçasına büyük bir merakla okudum. İşte buna kendimden emin bir şekilde Stefan Zweig farkı diyebilirim. İlerleyen sayfalarda öğrendim ki bu yabancı adam tek başına bir odaya hapsedilip psikolojik baskı işkencesine maruz bırakılmış. Bu odada eline geçen bir satranç kitabıyla tüm zamanını geçirip ustalaşmış. Odada geçirdiği zamanları ayrıntılı bir şekilde anlatıyor Dr B. adındaki bu yabancı adam. İşte o zaman anlayabiliyoruz hiçliğin ne kadar katlanılmaz bir durum olduğunu. Siz hiçbir şey yapmadan bir odada ne kadar kalabilirsiniz? 1 saat? 2 saat? İşte Dr B. aylarca kalıyor bu şekilde. Kitapta geçen “Yeryüzünde hiçbir şey insan ruhuna hiçlik kadar baskı yapamaz” sözü yaşanılan bunalımı açık bir şekilde okuyucuya gösteriyor. Adam kitabı ilk elde ettiği zamanlarda hemen sayfalarını açmayıp ne tür bir kitap olduğunu düşünmek için kendine zaman yaratması, bu durumun bile onun için zaman geçirecek bir uğraş olması hiçlik denen durumun ne kadar sıkıntılı bir süreç olduğunu anlatıyor bizlere. Kendimle karşılaştırıyorum, kendimi bu adamın yerine koyuyorum ve o anda bile içinden çıkılamaz bir sıkıntı sarıyor içimi. Yarım saat bile bir kuyrukta bir şey yapmadan bekleyemeyen bizler böyle bir hiçlik karşısında ne kadar dayanabilirdik bilmiyorum. Öyküde Dr B. kitabın bir satranç kitabı olduğunu öğrendikten sonra içindeki teknikleri öğrenerek önceleri ekmek kırıntılarını kullanarak sonra da zihninde hayal ederek bu oyunları oynadığını okuyoruz. Belli bir süre sonra yine hiçliğin çaresizliğinden aynı şeyleri o kadar çok tekrarlıyor ki bu oyunlar da ona anlamsız gelmeye başlıyor. Daha sonraları zihninde iki rakip yaratarak kendine karşı yine kendisi satranç oynamaya başlıyor. Bunla da görülüyor ki kahramanımız yavaş yavaş akıl sağlığını yitirmeye başlıyor. Nasıl bir şizofrenidir ki insan kendi zihninde zıt iki düşünceyi aynı anda sürdürebilsin. Stefan Zweig’in Satranç’ı kitabı bitirdikten sonra çok şey öğretti bana. En başta da yoklukla hiçliğin farkını… Aslında hiçlik denen duygunun nasıl bir cehennem olduğunu daha iyi kavradım. Elimizdekilerin kıymetini bilmemiz gerektiğini bir kez daha hatırladım. Bir amaç edinmenin, bir şeylere tutunmanın ne kadar önemli olduğunu gösterdi bu kitap bana. Son olarak hikâyedeki durumu anlatan çok güzel 4-5 dakikalık bir animasyon geldi aklıma. Aşağıdaki adresten bir de açıp bu videoyu izlemenizi öneririm. https://www.youtube.com/watch?v=9IYRC7g2ICg Melisa AlgürBİLİNMEZLİK TRENİNE BİR BİLETYaşamımızın her alanında bir karar vermek zorundayız. Birini ya da diğerini seçmek durumundayız ve bu seçimlerin geri dönüşü yok. Bir kez karar verdikten sonra bilinmezliğe doğru yola çıkan bir trene bineriz. Yol boyunca göreceklerimizden, yaşayacaklarımızdan, tanıyacaklarımızdan habersiz... Tren yol alırken pencereden baktığımızda geride bıraktığımız ağaçları, tren raylarını görmek akan zamanın asla geri gelmeyeceğini anlamak gibidir. Ne zaman yeniden bir yola çıkacak olsak düşüncelerimiz peşimizi bırakmaz tabii. Karar verdim peki ama şimdi ne olacak? Doğru mu yaptım yanlış mı? Bunu asla bilemeyiz. Belki diğerini seçseydim her şey daha farklı olurdu diye tekrarlayıp dururuz kendi kendimize. Ne yazık ki bunu bilme şansımız yok.Peki ya on yıl sonra neler olacağını görme şansımız olsaydı ne yapardık? Öğrendikten sonra neye göre yaşar insan? Ne için yaşar? Bana on yıl sonraki halimi gösterseler ne yapardım bilemiyorum. Bu tamamen ne gördüğüme bağlı olurdu sanırım. Yasahip olduğum her şeyi bırakır yeni bir başlangıç yapardım ya da seçimlerimi on yıl sonraki halime yönelik verirdim. Belki de ikisinin de aksine, hiçbir şey yapamazdım çünkü sonucunu görmeden önce bütün olasılıklar muhtemeldir. Oysa ki on yıl sonra nereye geldiğimizi öğrendiğimizde, bu durum seçim şansımızı elimizden alır. Belki de bu yüzden seçmek artık imkansızdır, manasızdır hatta. Hayatımızı yaptığımız seçimler anlamlı kılıyor. Mesela yedi yıl önce babamın tayini çıktığında, bütün hayatımızı geride bırakıp bambaşka bir şehre gitmemiz gerektiğini öğrendiğimde dünyam başıma yıkılmıştı. İlkokula başladığım şehri, beraber büyüdüğüm arkadaşlarımı, yıllardır çocukluğuma ve ergenlik krizlerime şahit olan evimi bırakmam gerekiyordu. İlk başta annemle ben, babam en fazla iki sene sonra döner diye kalmayı düşündük ama bunun mantıklı olmayacağı açıktı. Biz bir aileydik sonuçta ve ayrı yaşayamazdık. Yine de taşınırken ne kadar ağladığımı hiç unutmuyorum. Sanki dünyanın öbür ucuna gidiyordum çünkü oradaki hiç kimseyi tanımamak bende böyle bir his uyandırıyordu. Yeni okulumdaki ilk günümde herkes bana uzaylıymışım gibi bakıyordu sanki. Herkes birbiriyle arkadaştı ve ben kendimi oraya ait hissetmiyordum. Oysa ki bana ozamandan şimdiki halimi gösterseler giderken hiç ağlamayacaktım. Oranın bana ve aileme ne kadar iyi geldiğini, hayata karşı duruşumun nasıl şekillendiğini, beni şimdi olduğum insan yaptığını görebilecektim. Fakat gördükten sonra orada geçirdiğim yılları aynı merakla,heyecanla yaşayabilir miydim? Ben hayatım en önemli seçimlerini oradayken, o zamanki aklımla yaptım. Şimdiyse geriye dönüp baktığımda iyi ki diyorum. İyi ki gitmişiz.Bir seçim yaptığımızda sonucunu görememenin güzelliği galiba bu: Yaşarken öğrenmek. Olay da bu değil midir zaten? O seçimi yaparken bunun doğru olacağını ya da hata olacağını bilemiyoruz. Bu yüzden yaşarken öğreniyoruz ve bunun adı tecrübe oluyor. Bizi de bu seçimlerimiz ve onlar sayesinde edindiğimiz tecrübelerimiz büyütüyor zaten. Tecrübelerimizden ders çıkartarak yaşamaya devam ediyoruz, bu sayede büyüyoruz, olgunlaşıyoruz. Güvenin, dostluğun, ailenin, başarının, başarısızlığın ne olduğunu böyle öğreniyoruz. Durmadan, pes etmeden deniyoruz. Tıpkı yürümeyi yeni öğrenen bir çocuğunher düşüşünde tekrar ayağa kalkması gibi. Seçimler asla peşimizi bırakmayacak. Bırakırsak sahip olduğumuz hayata bir yaşanmışlık denemez. Yaşadım diyemez insan. Beni ben yapan, şimdi bulunduğum noktaya getiren şey bugüne kadar verdiğim kararlarım. Sonuç iyi ya da kötü olsun onları ben seçtim. Onların hayatımı ne şekilde etkileyeceğini o kararı verirken bilmiyordum en fazla tahmin yürütüyordum ama her seferinde beklediğimden daha fazlasını kattılar bana. İşte bu yüzden şimdi bana on yıl sonrasını görmek ister misin deseler reddederim. Kendi serüvenimi yaşamak için. Hayatımı seçimlerimle anlamlı kılmak için. En önemlisi kendimi bulmak için. Ben doğduğumda bilinmezlik trenine bir bilet aldım. Geleceğimi öğrenmek biletimi yırtmaktan başka bir şey olmazdı.Kaynakça: Van Dormael, Jaco. Mr. Nobody. 2009. Pathé. FilmNURHAN GÜNER 21400956 Vatanseverlik mi Savaş Karşıtlığı mı? Son zamanlarda ilgimi çeken bir konu savaş... Savaşlarla ilgili filmler izliyorum. Sanırım bunun sebebi insanların bu dehşet verici olaylar silsilesi esnasındaki psikolojilerini anlamak istemem. İzlediğim filmlerden ikisi Steven Spielberg’ün “Er Ryan’ı Kurtarmak” (1998) ve Stanley Kubrick’in “Full Metal Jacket” (1987) adlı filmleri. Bu yazıyı oluşturmak için bu iki filmi seçmemin sebebi yapılarını birbirine yakın bulmam. Er Ryan’ı Kurtarmak, İkinci Dünya Savaşı esnasında Normandiya çıkartmasında geçiyor. Full Metal Jacket ise Vietnam Savaşı’nda... Benim hissetiğim Er Ryan’ı Kurtarmak’ın daha milliyetçi ve vatansever bir teması olduğu. Giriş sahnesinde görülen savaş anıtı, Amerikan bayrağı, şehitlik izleyenlere bütün bir Amerikan halkını ilgilendiren bir film izleyeceklerini hissini vermeye çalışıyor. Bayraklar, anıtlar ve bunlar gibi öğeler tarih boyunca insanları bir arada tutmak için kullanılmış ve bir milletin bütün bireyleri için anlam ifade etmiştir. Bu sahneden hemen sonra gelen karaya çıkma sahnesi ve sahilde verilen şehitler, kadraja yansıtılan yaralılar, patlamalar, çığlıklar milli öğelerin içinin boş olmadığını, uğruna ne bedeller ödendiğini anlatmaya çalışıyor. Daha ileride karşımıza çıkan Abraham Lincoln’ün mektubu ve bu mektupta iletilenlerin kutsal bir buyruk edasıyla ele alınması da vatanseverlik öğelerinden sadece biri. Full Metal Jacket’a gelirsek filmin neredeyse ilk yarısı uzunluğunda olan asker hazırlık kampı sahneleri, savaş karşıtlığını dile getirmekte çok başarılı. Bölüğün başında eğitimci olarak bulunan Çavuş Hartman’ın sert ve neredeyse insanlık dışı tavırları bana Çavuş Hartman’ın savaşı simgelediğini düşündürdü. “I am hard, but i am fair / Sertim ama adilim” diyor Çavuş Hartman. İlerleyen sahnelerde pek de adil olmadığını düşündüren olaylar oluyor. Bana kalırsa Hartman (savaş) kendinin sonuçta adil olduğuna insanları inandırmak istiyor. Çünkü insanlara bu kadar zarar veren, bu kadar kötü bir kavram ancak sonucunun adil olduğuna inanılırsa tölere edilebilir hale gelir. Yani savaş, her insanın içinde az ya da çok NURHAN GÜNER 21400956 bulunan adalet duygusunu suistimal ederek kendini gerçekleştiriyor. Ve tabii ki savaşı simgeleyen karakterimize bir antitez: Er Şakacı. Er Şakacı’nın adı Hartman’ın acımasız sözlerine bir espriyle cevap vermesiyle Hartman tarafından koyuluyor. Şakacı’nın savaş karşıtı ruhu simgelemesi ilerleyen savaş sahnelerinde daha da belirginleşiyor. Yakasında taşıdığı barış simgesiyle, ve başlığına yazdığı “Born to kill / Katletmek için doğdum” cümlesinin ne ifade ettiği sorulduğunda, insanın ikiliğini, insanlığın çelişkisini anlatmaya çalıştığını söylüyor. Şakacı’nın bu tarz davranışlarının ve yaptığı küçük esprilerinin görünenden çok daha şey ifade ettiğini anlıyoruz. Şakacı’nın her bir hareketinde savaşa isyan eden bir asker görüyoruz. Final sahnesinde, acı çeken Vietnam’lı tetikçiyi vuran kişinin yine Şakacı olması, cani bir merhamet tanımı olabileceğini de bize gösteriyor. Filmlerin savaşa yaklaşımlarındaki bu farklılıklarının yanında insanlığa, ölüme yaklaşımlarının aynı olduğunu görüyoruz. Bana bu iki filmi bağlattıran nokta, filmlerin geliştirilmiş ve önemli hale getirilmiş birer karakterinin ölüm sahnesi. Er Ryan’ı Kurtarmak’ta Doktor Wade’ın Full Metal Jacket’ta ise Er Kovboy’un ölümü. Enteresan bir şekilde sahnelerin açıları, arkadaşlarının yaralının etrafına diziliş şekli, yaralının feryatları, ve arkadaşlarının tepkileri neredeyse iki filmde de aynı. Filmlerin savaş konusunu ele alması dışında tamamen farklı gelişen hikayeleri bu noktada birleşiyor. Bu da bize insanın hangi zaman diliminde, hangi ortamda, hangi durumda olursa olsun ölüm anında eşitlendiğini gösteren güzel bir ayrıntı. NURHAN GÜNER 21400956 Bu iki filmin birlikte değerlendirilmesinin aynı kültürlerin insanlarının farklı zamanlarda, farklı savaşlarda, savaşa karşı tavırlarının nasıl değiştinin görülmesi amacıyla gerekli olduğunu düşünüyorum. Ve aynı zamanda bize bir gerçeği göstermesi hasebiyle de çok değerli filmler: İnsanlar ne kadar farklı olurlarsa olsunlar, ölüm anında eşitlenirler. Nurhan Güner ÖTEKİLEŞTİREMEDİKLERİMİZDEN MİSİNİZ? İlk ne zaman ağladığınızı hatırlıyor musunuz? Elbetteki hayır, yaşam denen bu maratonun başlama düdüğüyle eş zamanlıydı ilk ağlayışımız. Henüz çıkmışken anne rahminden -hatta doğmadan önce- bir kimlik sahibi oluveriyoruz. Nerede doğacağımız, hangi ailenin çocuğu olarak hayata merhaba diyeceğimiz bunun yanında hangi dine mensup olacağımız belirlenmiş oluyor. Kümeleniyoruz, bu “A” kümesi şu “B” kümesi gibi isimler takıyoruz kendimize ve “diğer”lerine. Daha sonra ortak kümeler yaratıyoruz ve “biz” oluyoruz fakat her “biz”in karşısında bir de “siz” yok mudur? Öteki, beriki, şucu, bucu, Doğulu ve Batılı etiketleri henüz ilkokul sıralarında çıkıyor karşımıza. Kendinin dahi kim olduğunu bilmeyen o tertemiz ruhlarımız hemen “öteki”ni görüyor, kendinden farklı olanı. İlk öğretilen şeydir belki de kendimiz gibisini bulmak ve başka olana sırtımızı dönmek. O masum yıllarımızdan sonra da bırakmaz peşimizi bu öğreti, vardık mı tadına bir kere düşmez yakamızdan. Hayatımız boyunca bizimle beraber gelir, yeni bir ortama girdiğimizde hemen bizim gibi olanı arar gözlerimiz. Biz yeni taşındık bu bozkır şehre ve açıkçası bir hayli gelenekçi bir aileyiz. Gelir gelmez hemşehri ya da ortak kültürden birilerini aradı bizim evdeki üç emekli. Aynı dilden konuşacağı -Türkçe’den bahsetmiyorum- ortak birkaç değerin olduğu eş, dost bulma telaşı içine girdiler. Buldular mı? Evet, lakin bulana kadar izole ettiler kendilerini, çekindiler. Bu arayış o sıralarda, yaşlarda aşılanıyor işte, duvara asılı olan harita bile yedi bölge. Babil Kulesi efsanesini bilir misiniz? Kadim bir efsaneye göre, bundan çok uzun zaman önce yeryüzündeki her insan tek bir dil konuşurmuş. Zaman sonra Babil Kulesi’nin yıkılmasıyla birlikte bu insanlar farklı dillere, bir rivayete göre yetmiş iki dile, kültürlere, inanışlara ve yeryüzünün farklı bölgelerine ayrılırlar. Artık kimse kimseyi anlamaz olur, ötekileşir, berikileşir. Herkes kendine dilinden, dininden, ırkından ve statüsünden yapabildiği en iyi kalkanı yapar. Çoğunluğu oluşturup azınlığa karşı yürür tabi yanına kalkanını ve zırhını almayı unutmadan. Herkes bir yandan sıkıştırır azınlığı fakat tarihin tekerrür tekerleğinde devran döndüğünde o azınlık da bir öncekiler gibi alır cephesini. Sonra da doğanın kanunu bu diyerek normalleştirilir bu döngü. “Hepimiz farklılıklarımızla özeliz, güzeliz” , “yaşasın kültürlerin mozaikliği” ve benzeri sloganları duymuşluğumuz çoktur. Evet bunlar klişedir fakat Murathan Mungan’ın da dediği gibi, klişe olmanın getirdiği yoğun kullanım, aşınmaya, içerik ve etki kaybına yol açsa da bazı klişeler güçlerini gerçekliğinden alır. Karşı karşıya koyulmuş iki ayna gibiyiz, farkında olmasak da ötekileştirme yaparken diğer yandan onlar için de biz öteki oluveriyoruz. Aynaya baktığımızda kendimizi gördüğümüzü zannediyoruz. Zannetmek filini kullandım çünkü aslında diğer aynadan bizim gibi olmadığını düşündüğümüz ve başkalaştırdığımız insanlar yansır gözümüze. Şunu unutmayalım, öteki yoksa biz de yokuz! Düşünelim, karanlık olmasaydı aydınlığı bilebilir miydik hiç? Yahut olmasaydı yokluk varlığın bir anlamı olur muydu? Her şey, her insan, her renk birlikte güzel.Bildiğimiz gibi beyaz, tüm renklerin bir araya gelmesiyle oluşur.Tıpkı çocukluğumuz gibi.masumluğun, temizliğin sembolü olan beyaz. Bütün dünya buna inansa bir inansa hayat bayram olsa insanlar el ele tutuşsa birlik olsa uzansak sonsuza... Bir zamanlar dillere pelesenk olan bu şarkıyla büyümüş nesillerin günümüzde sınırlarını bu denli çizmiş olması ne kadar üzücü olsa da insanlık tüm ilâve kimliklerinden kurtulup yalnızca insan kimliğiyle bakarsa birbirine Babil Kulesini yeniden inşa edebiliriz. Aynı dili konuşabiliriz tekrar, insanca. Hepimizin eşit olarak yaratıldığı, hiç birimizin bir diğerinden üstün kılınmadığı bu dünyada başarmak zor olmamalı. KAYNAKÇA Mungan,Murathan (2015),Güne Söylediklerim.İstanbul: Metis Yayınları BÜŞRA ŞEBİN Doğa GÜRGÜNOĞLU KENTLER VE RENKLER Dünya’da her şehirde bir sosyal hiyerarşi mevcuttur. Örneğin İstanbul. Türkiye’nin nüfusça en büyük şehri ve tek metropolünün merkezi. Bu şehirde çok farklı hayat hikâyeleri, gelir düzeyleri, sevinçleri ve üzüntüleri olan insanlar var. Zülfü Livaneli’nin Konstantiniyye Oteli adlı yapıtında da İstanbul’un bu çeşitliliği “Konstantiniyye Oteli” adlı yerdeki bir yılbaşı kutlaması üzerinden anlatılmış. Bu kutlamada İstanbul’un varlıklı kesiminin kendi içindeki sınıflanması ve çatışması bu kimselerin geçmişleri ve duygu durumları incelenerek yansıtılmış. Elbette bu tarz çatışmaları görmek için bu tarz bir kutlamada bulunmaya gerek yok. Bu tarz değişimler görmek için herhangi bir şehirde semtler arası bir yolculuğa da çıkabilirsiniz, bir üniversite kampüsü turuna da. Bir şehrin farklı semtlerini gezerken farklı mimarilerde evler, farklı temizliklerde sokaklar, farklı kültürler görürsünüz. Memleketim Mersin’den örnek vereyim: Mersin’de Demirtaş Mahallesi genelde doğudan göç alır, Mersin’in yerlisi pek sevmez buranın sakinlerini. Ancak en yakın dostlarınızdan biri bu mahalleden olunca anlıyorsunuz ki, o semtin, o sokakların, o insanların kendine has sevinç ve üzüntüleri var. Diğer tarafta Pozcu var. Buranın insanı genelde Forum Alışveriş Merkezi’ne gider, her kökenden insan barındırır. Buranın sokaklarında gezerken devlet okulundan da kolejlerden de insanlar görürsünüz. Buranın sokaklarında gezerken evden atılan kızın ağlamasıyla yeni telefon alınmadığı için babasının arkasından saydıran çocuğun sesini art arda duyduğumu hatırlarım. Birinin ailesi çocuk on sekizini doldurunca gitsin çalışsın diye çocuğu sokağa atıyor, diğerinin ailesi vaktinde çocuğu her istediği elinin altında olacak şekilde yetiştirmiş ki tek seferlik bir buruklukta ailesini karşısına alıyor. Sokaklar hem böyle zıtlıkları hem de kendi semtine özgü kalıplaşmış insan modellerini taşıyabiliyor. Doğa GÜRGÜNOĞLU Büyükşehirlerde genelde insanlar işyerlerinde daha çok vakit geçirdiğinden insanlar arası etkileşim gözlemlemek genelde zor oluyor. Ben de Mersin’deyken bütün mahalleyle arkadaştım, annemin de çok geniş bir çevresi vardı. Ancak Ankara’ya geldiğimizde fark ettim ki, insanlar yoğun iş temposundan ötürü beraber oturdukları insanlarla çok fazla etkileşemiyorlar. Bu yüzden böyle yerlerde semt içi etkileşim üzerine gözlem yapmak pek mümkün olmuyor. Ancak Ankara’da okuduğum üniversite içinde bu tarz gözlemleri çok rahat yapabiliyorum. Bilkent içinde böyle bir gözlem deneyimi yaşamak için merkez kampüs yurtlarından başlayıp Mimarlık binasının iç kısmından geçerek kütüphanenin yanından Elektrik-Elektronik Mühendisliği binasına doğru bir yürüyüş yapmanızı öneririm. Konstantiniyye Oteli’ndeki gibi masa numaraları arasında bir yolculuğa çıkmış kadar olursunuz. Yolculuğunuzun başında genelde ailesinden uzakta okuyan kesimle karşılaşıyorsunuz. Bu insanlar genelde Ankara’yı ve Bilkent’i kendi memleketleriyle karşılaştırarak çözümlerler. Ankara genelde bu insanlar için çok fazla zıtlık barındırır, bu yüzden söz konusu kesim genelde kendi var olan kavram sistemiyle Ankara’daki kavram sistemi arasındaki zıtlıkları görüp bu iki taraftan birini çürütmeye çalışır. Bu yöntemleri bir bakıma diyalektiğe de benzetilebilir. Biraz aşağıya indiğinizde ve fakülte binaları başladığında “Speed Önü Tayfa” olarak anılan insanların yanından geçersiniz. Bu insanların içinde hayattan hiçbir beklentisi olmayanları da hayatı sanatsal bakış açısıyla değerlendirenleri de görebilir ve duyabilirsiniz. Bu mekânda yapılan sanatsal sohbetlerde konu Bilkent’e geldiği anda mühendislerin ne kadar sığ düşünceli olduğu konusunda genellemeler yapılmaya başlanır. Burada edilen sohbetlerden biraz farklı bakış açıları kapmaya bakın, çünkü yolculuğunuzun devamında size lazım olacak. Biraz daha devam ettiğiniz zaman Fen Fakültesi başlar. Buradaki insanların kimliği çok belirsiz olabilir. Çünkü siz bu örneklemden alacağınız bir kişiye tam düşünmeye üşenen insan Doğa GÜRGÜNOĞLU damgası vuracakken sizinle kuantum mekaniğinin ya da nanoteknolojinin uçsuz bucaksız derinliklerine kapı açacak bir sohbete girişebilir. Bu alanlarda da kendinizi aydınlattıktan sonra artık kütüphanenin iki bloğu arasından geçmeye hazır olursunuz. Buraya geldiğinizde sigara yasağı işaretinin yanında sigarasıyla fotoğraf çektiren hanımlar görebilirsiniz. Bu tabloyu seyrederken diğer tarafta akışkanlar mekaniği vizesinden çıkmış ve çan eğrisinin düşük çıkmasını temenni eden beylerin muhabbetiyle de ilgilenebilirsiniz. Speed’de ve Fen Fakültesi’ndeki sohbetleri iyi dinlediyseniz kütüphane dediğimiz ortamdaki bu karşıtlığı da çözebilirsiniz. Aynı yönde yürümeye devam ederseniz iki tane mühendislik binası görürsünüz: birincisi içinde üç tane mühendislik bölümünü barındıran Rektörlük, ikincisi ise Elektrik-Elektronik Mühendisliği binasıdır. Bu binaların ikisinde de çok yoğun bir çalışma temposu yürür, çalışmayanlar da ya sosyal başarısızlıklarını okudukları bölüme mâl ederler, ya da Speed önü tayfanın ileride işsiz kalacağını söylerler. Çalışanları ise bölmeyin ya da “Kolay gelsin” demekle yetinin, çünkü işleri cidden zor. Herhangi bir bütünün içinde yolculuk ederek bu bütünün farklı yönlerini keşfedebilirsiniz. Bu bütün koskoca bir şehir de olabilir, İstanbul burjuvazisi de olabilir, bir üniversite kampüsü de. Yolculuk edin ve etrafınızı dinleyin, çünkü yol kat ettikçe keşfedersiniz, keşfettikçe anlarsınız. Anladıkça da daha fazla yaşamak istersiniz. Doğa GÜRGÜNOĞLU KAYNAKÇA Livaneli, Zülfü. Konstantiniyye Oteli. İstanbul: Doğan Kitap, 2015. İnsan Kendini Dinlediği İçin mi Uzaklaşır, Kendini Dinlediği İçin mi? Yalnız kalmaktan neden korkar insan? “Çünkü insan sosyal bir varlıktır.” Diyeceksiniz belki de. Herkesin ağzına dolanmış başka bir cümleyi tekrarlayacaksınız ya da. Bütün bu söylemlerde doğruluk payı olduğunu düşünmediğimden değil ancak yalnız kalmanın verdiği huzuru da bildiğimden bu soruyu sıkça sorar oldum kendime. Birileriyle vakit geçirmek elbette çok keyifli olabilir; bir arkadaşınızla kahve içmek, bir başkasının düşünce sistemine kaçamak bir bakış atmak, yeni şeyler öğrenmek ya da bazen öğretmek insanı keyiflendirir. Tabii bir de çağımızın getirdiği yalnızlık düşmanı teknolojik gelişmeler var. Herkesin elinde telefonları, başkalarını gözetlediği sosyal medya hesapları ve siyah ekranları renklendiren paylaşımları gördükçe sürekli hissedilen ve korkulan bir yalnızlık... Günümüzün gelişmiş uygarlıklarında hep birlikte yalnız kalan ve yalnız kalmaktan korkan uygarlar, ne paradoks ama. “Yalnızlık Doktorası”nda, adından da anlaşılacağı gibi, aynı paradoksu ele alıyor Cem Şancı. Tabii benim kadar karamsar yaklaşmıyor yalnızlık olgusuna. O iyi yönleriyle var ediyor bu olguyu. Halit Ziya’dan bir anekdotla başlıyor kitabına ve yalnızlığı bize sevdirmek için döküyor sözcükleri kaleminden. Doğrusunu söylemek gerekirse zor bir iş üstleniyor Şancı; çünkü bir insana yalnızlığı sevdirebilmek için önce kendini sevdirmek gerekir diye düşünüyorum. Kendini sevmeyen insanı kendi başına vakit geçirmeye ikna etmek oldukça zor bir görev. Okuyucuya, kafasında kalıplarını çizdiği bir meseleyi tamamen farklı bir bakış açısıyla sunmak ve derdinizi anlatabilmek de en az kendisini sevmeyen birine yalnızlığı sevdirmek kadar zordur, diye tahmin ediyorum. İşte bu iki nedenden ötürü Cem Şancı’nın bu kitapta kendini seven ve farklı bakış açılarını öğrenmeye açık olan okuyuculara hitap ettiğini düşünüyorum. Pek mütevazi olmayacak ama kitabı okurken de bunları düşünüp bu kitabı okumayı tercih eden okuyucu kitlesine dahil olduğum gerçeğiyle kendimi şımarttım. Aynı zamanda yazarın biçemini ve organizasyonunu da çok ilgi çekici buldum. Farklı başlıklar altında inceliyor şancı yalnızlığın bize kattıklarını ve sıkça okuyucusunu bilgilendirmekten de çekinmiyor. Örnek verirken kullandığı insanların kimliğini, olayın geçtiği tarihsel koşulları tek tek anlatıyor hatta kimi zaman günümüzle karşılaştırmalar yaparak daha iyi anlamamızı sağlıyor. Kendini açıklamak için sarf ettiği bu olağanüstü çabayı yeni bir bakış açısını sunmanın zorluğuyla mücadele etmek için geliştirilmiş bir yöntem olarak değerlendiriyorum. Bu yöntem hem konuyu daha anlaşılabilir kılıyor hem de okuyucunun dikkatini çekerek kitaba olan beğenimizi arttırıyor. Yalnızlığın insana kendini tanıma şansı verdiğini, kendiyle zaman geçirmenin korkulacak bir şey değil bir ödül olduğunu anlatıyor Şancı pek çok örnekle. Yalnızlığa ihtiyacımız olduğunu söylüyor. “Tercih edilmiş yalnızlık” diye adlandırıyor hatta bunu da ve bunun kimsesizlik gibi algılanmaması için elinden geleni yapıyor. Yalnızlığı tercih etmenin kendini dinlemek, değiştirmek, geliştirmek için gerekli olduğunu söylüyor. Sanırım Avrupalılar bu yalnız kalmanın kıymetini bilme işinde bizden daha iyiler. Fransa’da bir filme gittiğinizde tek başına sinemaya gelmiş pek çok insan görebilirsiniz; ya da Almanya’da bir barda. Gördüğüm zaman bana ilginç gelen bu durumun nedenini şimdi anlıyorum ve bunu ilk gördüğüm zamanki gibi garipsemiyorum artık. Kısa ama oldukça eğlenceli bir kitap ve bana bilmediğim pek çok ilginç bilgi verdi. Okumayanların okumasını tavsiye ediyorum. Bana yeni şeyler kattı ve hatta “Bu konuyu hiç böyle düşünmemiştim.” dedirtti. Yalnızlıkla ilgili fikirlerinizi değiştirebilir, hatta belki bu değişimden hoşlanabilirsiniz bile. İstediğiniz sürece yalnız kalabilmeniz ve bunun önemini bilmeniz dileğiyle. Egenaz Kiraz 21400845 Deadpool'dan Girip Verilen Değerlerden Çıkmak Deadpool, aylardır sadece çizgi roman takipçileri tarafından değil neredeyse her kesimden insan tarafından beklenen bir film. İçinde kötü davranış olarak sayılabilecek her türlü içeriği barındırmasına rağmen genel anlamda insanlardan olumlu not aldı ve sevilen bir film oldu. Eminim bu insanların çoğu normalde filmdeki bu, kötü olarak nitelendirilen davranışlara karşı olan kişilerdir. Bu durumun ironik oluşunu bir kenara bırakacak olursak filmi aslında, tedavi edilemeyecek durumda ilerlemiş ve vücudunun birçok kısmına yayılmış boyutta bir kanser hastalığı bulunan kahramanımızın sevdiğini üzmemek için karşısına çıkan, aynı zamanda iyileşmek için tek şansı olan teklifi kabul etmesi ve bunun sonucunda yaşadığı olaylar şeklinde özetleyebiliriz. Böyle deyince de romantizm ve korku karışımı bir film gibi geliyor kulağa, biraz da öyle gerçi ama konumuz bu değil. Şu ana kadar anlattıklarım ve filmdeki içerikler arasından her ne kadar göze çok çarpan bir kısım olmasa da kahramanımızın kendisine sunulan teklifi kabul edip tedavi olmak için sevgilisiyle konuşmadan bir gece yarısı çekip gitmesi beni biraz düşündürdü. Aslında bu, çok alışık olduğumuz bir manzara olsa da daha önce üzerinde hiç düşünmediğimden mi yoksa dikkat etmediğimden mi bilmem bana göre üzerine kafa yorulması gereken bir konu olduğunu Deadpool'u seyrederken fark ettim. Peki asıl sevgi sevgili üzülmesin diye ondan gizli, tek başına işini halletmek için uğraşmak mı yoksa birlikte konuşarak üstesinden gelmeye çalışmak mı? Birine ya da bir şeye değer vermek çok güzel bir olay. Hele karşı taraf da kendisine verilen değerin farkında olarak karşısındakine değer veriyorsa herhalde dünyadaki en güzel durum bu olur. Bu değer sevgi olabilir, aşk olabilir, şefkat olabilir, arkadaşlık olabilir… Bu liste böyle uzayıp gider. Konumuzla alakalı olarak bu değeri aşk ve sevgi olarak düşünebiliriz. İki, birbirini seven, birbirine âşık insan doğal olarak birbirinin iyiliğini ister ve bunun için çaba gösterir. Bunları yaparken de birbirlerini engellemezler, en azından durum ciddileşinceye kadar. Bu, birbirine değer veren iki kişiden biri ciddi bir durumla karşı karşıya kalınca örneğin filmdeki kahramanımızın hastalığı gibi, karşısındakinden gelecek yardımları kabul etmek yerine ya da birlikte hareket edip sorunun üstesinden gelmek yerine yaşanılan durumdan kaçma ya da karşısındakine haber bile vermeden çekip gitme eğilimde bulunur. Burası biraz kilit bir nokta. Acaba gerçekten değer veren insan ne yapar ya da ne yapmalı? Sorunla karşılaşınca güya karşısındakini üzmemek için sessizce çekip gitmeli mi yoksa ona durumu anlatıp beraber üstesinden gelmeye mi çalışmalı? Her ne kadar çekip giden insana neden gittiğini sorsak karşısındakini üzmemek, aslında ona verdiği değerden dolayı ona bu kötü olayları hissettirmemek için sessizce gitmek zorunda kaldığı yanıtını almamız muhtemel olsa da aslında yapılması gereken bu değil, en azından bana göre. Çünkü ciddi anlamda birbirine değer veren bir çiftin birlikte atlatamayacağı bir sorun olacağını pek düşünmüyorum. Verilen bu değerlerin tek nedeni karşısındakini mutlu etmek veya sevindirmek değil, ona yanında her zaman yardım için duran ve elinden gelen her şeyi yapmaya hazır olan biri olduğunu hissettirmek ve göstermek de verilen değerin amaçlarından biridir. Kişi zor durumlarda kaçarak karşısındaki kendine değer veren insanı hem vereceği değer ve edeceği yardımdan mahrum bırakıyor hem de bu durumla tek başına baş etmeye çalışıp karşısındakini bu işe bulaştırmayarak psikolojik olarak yenik duruma düşüp bulunduğu durumdan çıkmayı daha da zorlaştırıyor. Oysa karşısındakine tüm içtenliğiyle açılıp ondan gelecek yardımı kabul etse hem kendisi acı çekmez hem de birbirlerine verdikleri değer daha da artarak aralarındaki bağ daha da güçlenir. Açıkçası böyle, tüm +18'lik içerikleri barındıran bir filmin çok göze çarpmayan belki de dikkati bile çekmeyen bir kısmından yola çıkarak yaşanan durum üzerinde düşünüp bir yargıya varacağımı pek zannetmezdim, en azından filmi izleyene kadar öyle düşünüyordum. Ne diyebilirim ki, hayat sürprizlerle dolu. Seyit ULUTAŞ Yasemin Yeşilpınar ÇIRPINIP İÇİNDE DÖNDÜĞÜMÜZ DÜNYA Dünya’ya geldiğimiz ilk andan itibaren hayatımız boyunca sadık olacağımız sevgiyi aramaya başlarız. Sevginin ne demek olduğunu o ilk çığlığı attığımız andan annemizin kokusunu hissedene kadar bilmeyiz. Büyümeye başladığımız her an içten içe yalnız kalmamak için uğraşırız. Yalnızlaşmamak için. Peki gerçekten yalnız mıyız? Şimdi yoldan geçen herhangi birine sorduğunuz bu basit sorunun aslında ne kadar karmaşık olduğunu bu kitabı okuduktan sonra anladım. Yalnızlık dediğimiz şeyin aslında fiziki yalnızlık olmadığını, kocaman toplumların bile bir aradayken aslında yapayalnız olduğunu fark ettiğim o an sadece durup düşündüm. Ne zaman bu hâle gelmişti insanoğlu? Ne zaman kendi çıkarları uğruna yalnızlığı seçmeye başlamıştı? En acısı da ne zaman tepkisizleşmişti? İnsanoğlu dediğimiz varlığı aslında çok büyüttüğümüzü fark ettim. İnsanlar sadece yalnız kalmamak için yaşıyor. Biz yalnız kalmamak için kimi zaman doğru olanı, kimi zaman yanlış olanı seçiyoruz. “Herkes koronun en ortasında en yüksek sesi çıkarmak için çırpınıyor. Oraya nasıl geldiğini bilmiyor. Oradan nereye gideceğini bilmiyor. Kalabalıkla birlikte o da bağırıyor.” (Erbaş,7). Bu cümleyi okuduktan sonra epey bir bekledim, belki de kendime, çevreme, toplumuma sinirlendim. Hayatımda verdiğim bazı kararların gerçekten benim kararım olup olmadığını irdeledim. Sadece tek başıma olmamak için verdiğim doğru gibi görünen yanlış kararlar geldi aklıma. Yalnızlık korkusuyla yaptığım yanlışlarımın nasıl koca bir yalana döndüğünü ve o yalana nasıl kendimi inandırdığımı hayretler içinde izledim. “Gönül Yorgunluğu” bölümünü okurken yüzümde buruk bir tebessüm ortaya çıktı. “Gökte yıldızın kalmıyor. Gölgen yere sığmıyor. İçindeki şarkı içinde boğuluyor.” (Erbaş,9). Bu cümleler gözümün önünden geçerken aslında kısa süredir yaşadığım duyguların özetini okumuş gibi hissettim. Kalp kırıklıklarımın beni insanlardan ne kadar uzaklaştırdığını, en yakın arkadaşlarımla sohbet ederken bile aslında mental olarak orada olmadığımı, incinmemek kırmamak bundan dolayı da kırılmamak için aslında tek başıma çekip gitmek istediğimi fark ettiğim anlar gözümün önüne geldi. Daha sonra sadece bıraktım kitabı ve uzunca bir süre tavana bakıp sorguladım. İnsanoğlu neden bu kadar acımasız olmuştu? İnsanlar birbirlerine olan inançlarını ne zaman kaybetmişlerdi? Bir insanın başka bir insanı yalnızlaştırmaya ne hakkı vardı? “İnsan bütün hayatını, sonunda yalnız kalmak için yaşıyor sanırım.” (Erbaş,36). Bize verilmiş tek bir şansı ömrümüz boyunca çevremizden soyutlanmak için kullanmaktan başka hiçbir şey yapmıyoruz. Kim bilir, belki de büyüdükçe iki kişi adına kararlar almak istemiyoruz. Çoğul düşünmekten kaçmak için saklanıyoruz. Hayatlarımızın monotonlaşmasına izin veriyoruz hatta belki de hayatlarımızdan vazgeçiyoruz. Fiilen yaşayıp gidiyoruz bir şekilde hep aynı hayatı tepkisiz, vazgeçmiş ve kabullenmiş. Hep böyle değil midir hayat? En büyük korkularımızdan bahsederken çoğumuz en başta yalnızlığı veya sevgisizliği sayarız. Hayatımız boyunca eş, dost, akrabayla birlikte yaşamak isteriz. Sevelim isteriz, sevilmek için elimizden gelen her şeyi yaparız. Yanlış olduğunu bile bile hatalar yaparız bunun için. “Çırpınıp İçinde Döndüğümüz Dünya” işte. Doğduğumuzdan beri en başarılı olduğumuz konu da budur herhâlde. Çırpınarak bir şeyleri başarmayaçalışmak, yorulana kadar denemek, yok yere çırpınmak, yanlış kararlar vermek, itiraz etmek, kırarak takdir görmeye çalışmak, kırılarak daha da yakın olmak, kırılmaya rağmen gidememek, itiraz etmemek, kabullenmek en önemlisi de güvende olmak için doğru olandan vazgeçmek ama öylece yaşayıp gitmek. Hepimiz birbirimizden farklıyız derler işlerine gelince. Hepimiz bir bireyiz. Farklı hayatlar ve hedefler var ulaşmamız gereken. Aslında hiçbirimizin birbirinden farklı olmadığını sadece bir şeyleri elde etmek için çırpınıp gittiğimiz bir hayatın içindeyiz aslında. Tek fark, bazılarımız daha şanslı bir diğerinden. Tabii buna şans denirse… Kaynakça: Erbaş, Şükrü. Çırpınıp İçinde Döndüğümüz Dünya. İstanbul: Kırmızı Kedi Yayınevi, 2019. İsim: Ramazan Yaman ID: 21301383 Ders: Türkçe 102 – 20 Öğretmen: Ali Turan Görgü KADİM BİR İYİLİK ÖYKÜSÜ Bir filmden beklentimiz ne olmalıdır? İzlediğimiz bir film sonunda herhangi bir duyguya kapılmalı mıyız? Bana kalırsa, her filmin etkisi bize farklıdır. İzlediğimiz bir filmden sonra bazen üzülürüz, bazen seviniriz, bazense şaşırırız. Bu duygulara yol açan genellikle izlediğimiz filmlerdir, kendimiz değil. İzlediğimiz filmler bizim bazı duygulara kapılmamıza neden olur. Ama bazı filmler vardır ki onlar sadece bize gerçek hayattan bir sahne yansıtır. Sizin anlayacağınız, bazı filmler kapıldığımız duyguları bizim seçmemizi ister. İşte, David Lynch’in yönettiği 1 Ocak 1980 yapımı olan “Fil Adam”(The Elephant Man) isimli film de bu türden bir eser. Film, İngiltere’de vücudunun yüzde 80’i bozuk olduğundan dolayı ait olduğu toplumdan dışlanmış bir adamın topluma kazandırılma sürecini anlatıyor. Soğuk bir kış akşamı izlemeye başlıyorum Fil Adam’ı. Filmin henüz daha ilk dakikalarında bir ürperme hissediyorum. Bunun nedenini en başta dışarıdaki karanlık ve soğuk havaya bağlıyorum. Ama film ilerledikçe neden ürperdiğimi daha iyi anlıyorum. Beni asıl ürperten olayın John Merrick’in – Fil adam hastalığına yakalanan kişi ve filmin başrol karakteri – yaşadıkları olduğunu anlıyorum. John Merrick vücudundaki bozukluktan dolayı dış görünümü normal insanlara nazaran oldukça farklıdır. Bu farklılığı gören Bytes adındaki birisi onu bir sirkte zorla çalıştırır ve onun üzerinden para kazanır. Ama bu durum fazla sürmez çünkü bir gün Frederick Treves adında bir doktor gelir ve John Merrick’i tedavi etmek istediğini söyler. Bundan sonra doktorumuz gününün büyük bir çoğunluğunu John Merrick’i tedavi etmek için geçirir. Bu tedavi süreci devam ederken bir akşam doktorumuzun kendisini sorguya çektiğini görürüz. Kendi kendine şu soruyu sorar: Neden John Merrick’e yardım ediyorum? Bu soru aslında insanlığın geldiği noktayı belirten bir sorudur. Neden mi diye soracaksınız, hemen söyleyeyim çünkü bu sorunun sorulmasına gerek yoktur aslında. İyilik zaten karşılık beklemeden yapılan bir şey değil midir? Ama doktorumuz kendine bu soruyu sorar ve şöyle düşünmeye başlar: Ona yardım etme amacım sadece onu iyileştirebilmek mi yoksa asıl amacım tedavi edilmesi neredeyse imkânsız bir hastayı tedavi eden bir doktor olmak mı? Bu sorgulama sahnesinde filmi durduruyorum ve biraz bu soru üzerinde düşünmeye başlıyorum çünkü bu soru, bu yeni “modern” dünyada üzerinde durmamız gereken bir soru. Bugünlerde karşılığını beklemeden iyilik yapan bir insanı bulmak neredeyse imkânsıza yakın. İnsanlar iyilik kavramının ne olduğunu unuttular ve ona yeni bir anlam yüklediler. Yaşadığımız bu modern zamanlarda iyilik kavramı bireysel bir anlam kazandı ve şöyle algılanmaya başlandı: İyilik, bireysel olarak kendine bir yararı dokunmaktır. Ama bu demek değil dünyadaki tüm insanlar bu kategoride. Bazen, bu “modern” dünyanın sahip olduğu iyilik kavramını bilmeyip, eski kadim zamanlardaki iyilik anlayışına sahip insanlarla da karşılaşıyoruz. İşte, Dr. Frederick Treves de bu türden bir adam. Film ilerledikçe anlıyoruz ki doktorumuzun tek amacı John Merrick’e yardım edebilmek. Belli bir noktadan sonra doktorumuz artık kendini adeta bu göreve adıyor ve gününün büyük bir bölümünü John Merrick’in tedavisi üzerinde geçiriyor. John Merrick de bu büyük iyilik çabası karşısında elinden geleni yapıyor. Bu birlikte ortaya konan emek bir gün karşılığını bulur ve John Merrick iyileşebileceği maksimum düzeyde bir iyileşmeyle hastaneden ayrılarak yeni hayatına merhaba der. Filmimiz bu görüntülerle biter. Aslında burada “bitmek” fiilini kullanmak biraz yanlış bence çünkü “Fil Adam”(The Elephant Man) adlı film arkasında onca düşünce bırakmıştır, bu sebepten o aslında sürekli hatırlanacak bir film. Sizin anlayacağınız, her başarılı film gibi Fil Adam da bizi pek çok açıdan etkiler ve bazı konularda düşünmeye sevk eder. Bu filmdeki konumuz ise son zamanların önemli meselelerinden olan “iyilik” mevzusuydu. Filmde, Dr.Frederick Treves bize eski, yani kadim, zamanlardaki iyilik kavramının ne kadar değerli olduğunu gösterdi. Eğer siz de bu “iyilik” mevzusu üzerinde yeniden bir sorgulama yapmak istiyorsanız, “Fil Adam”(The Elephant Man) sizin için doğru film… UMUT EKEN ADAMTeknolojinin ilerlemesiyle geldiğimiz noktada artık hemen hemen her yere bir bina dikiliyor. Ve doğal olarak günümüzü beton yığınları arasında geçiriyoruz. Gökyüzünü delmek üzere olan devasa binalara maruz bırakılıyoruz.Bu binaların yapılabilmesi için de uygun ortamlara ihtiyaç var tabi ki. Her yeni bina için doğaya verdiğimiz tahribat ise devasa boyutlarda maalesef. Bu tahribatı en aza indirgemek için hepimizin üstüne düşen sorumluluklar var.Peki neden doğayı korumalıyız? Cevabı çok basit: Eğer kendimizi korumak istiyorsak çevremizi de korumalıyız. Doğaya saygısızlık yapıyorsak aslında kendimize saygızsızlık yapıyoruz. Çünkü biz fark etmesek de doğayla iç içe yaşıyoruz.Sağlıklı bir yaşam sürmek istiyorsak doğayı kaderine terk etmemeliyiz. Şimdi doğayı korumak için neden çok fazla gayret sarf etmediğimizi anlamlandırmaya çalışalım. Millet olarak şöyle bir zaafımız var: kötü ve somut bir örnek yaşanmadan önlem almamak.Mesela diyelim ki köyde yaşıyoruz ve tarlamıza derin bir çukur kazdık ama kapatmayı unuttuk. Ne zaman ki birisi o çukura düşer, işte o zaman o çukur kapatılır. Ne var ki doğa örneğinde durum bizim açımızdan pek iç açıcı değil. Çünkü doğanın yozlaşması bir anda olan ve gözle hemen fark edilecekbir şey değil. Buna benzer olarak, yıllar sonra su kaynaklarının tükeneceği ve su savaşlarının çıkacağı söylentileri var. Ama şu an elimizde -güya- yeterli miktarda su olduğu için bu durumla ilgili bir şey yapmıyoruz ve atılan olumlu adımlara da burun kıvırıyoruz.Aslında kendimizi bu hususta tamamen suçlayamayız. Çünkü hep “ben bir ağaç diksem ne değişecek ” ya da “suyu israf etmesem en fazla ne olabilir ki” deyip işin içinden sıyrılıyoruz. Bir sürü canlı türüne ev sahipliği yapan doğaya ve yeşile düşmanlık besleyenlerin , gün geçtikçe başarıya ulaşmış gibi gözüken zaferine dur diyebilmek için bir örnek , bir umut arıyoruz belki de.İşte tam da bu noktada karşıma Jean Giono’nun Ağaç Diken Adam’ı çıktı. Kısaca hayatının son otuzyılını istikrarlı ve mütevazı bir şekilde ağaç dikmeye adayan bir adamın hikayesiydi bu. Bu adamdan aldığım en büyük ders asla pes etmemek , her yıkılışta tekrar ayağa kalkmayı bilmekti. Bir umudumuz olsa ve o umudumuzu hiçbir zaman kaybetmesek ve vazgeçmesek , doğa için yapabileceğimiz çok şey var. Herkesin , her geçen gün çölleşen yaşam alanlarımızı daha iyi ve sürdürülebilir yerler haline getirmek için inançlı ve umutlu olduğunu bir düşünsenize. İşte bu ihtiyaç duyduğumuz umut ve inanç kaynağı , muhteşem bir başarıyla sonuçlanmış bu hikaye gibi örneklerdir. Gerçek olsun veya olmasın bize cesaret veriyorsa , doğamız için bir şeyler yapmaya teşvik ediyorsa amacına ulaşmış demektir.Bir süper gücümüz olmadığına göre sonsuza kadar yaşamayacağız. Yani elbet bir gün toprağın altına gireceğiz. Öyleyse bizden sonra gelen neslimize neden yeşil yerine beton yığınları bırakalım ki? Bizim şimdi karşılaştığımız sorunlara bizden sonra gelenlerin karşılaşmaması için biraz fedakarlık yapmak durumundayız. Tıpkı kitabın sonunda kahramınımızın hayatın çoğu zevkinden kendini mahrum bırakarak yani birtakım şeylerden feragat ederek , kendinden sonrakilere yaşanabilirliğin üst seviyede olduğu bir coğrafya bıraktığı gibi. Bunu da kendi iradesi sonucu ortayakoymayı başardığı azmi ve kararlılığıyla sağlıyor. Doğamıza gözümüzün içi gibi bakmamız gerektiğinin farkına varmalıyız. Ve bu farkındalığın sadece farkındalık olarak kalmaması, artık hiç kaybetmeyeceğimiz umudumuz sayesinde sahaya inmesi gerekiyor. Güzel günler görmek ve daha da önemlisi arkamızda güzel ve yeşil günler bırakmak için de hiç vakit kaybetmeden bütün umudumuzla harekete geçmemiz gerekiyor. Ve bu umudun, doğamızı korumak gibi belki de en asil görevimizi gerçekleştirmemize vesile olmasının yolu da azim ve kararlılıktan geçiyor. Umudumuzu hiç kaybetmediğimiz daha yeşil bir dünyada buluşmak dileğiyle!Mustafa Enes AYDINYALNIZLIGIN DEGERIYalnız Kadınlar Arasında... Bu kitabı ilk fark ettiğimde bir kitapçıda zaman öldürüyordum. Başlığı direkt dikkatimi çekmişti ayni zamanda uzun suredir kitap okumadığımı fark etmiştim. Oysaki küçüklüğümden beri kitap okumayı çok severdim. Beni içine alırdı kitaplar kendi dünyamı bırakıp onların dünyasına geçiş yapardım, onlar yerine düşünür, onlar yerine hareket ederdim. Adeta bir çocuğun çizgi filme kendini kaptırması gibi ben de kendimi kitaplara kaptırırdım. Peki son zamanlarda neden okumak gelmiyordu içimden? Bu düşünceler kafamda dolaşırken kitabi elime alıp çoktan okumaya başlamış olduğumu fark ettim. Bu kitapta beni çeken bir şeyler vardı, bunu bulmaya karar verdim. Kitabi aldığım gibi okumaya başladım. Yazarı Cesare Pavese'di, iyi bildiğim bir İtalyan yazardı. Kitaplarında genel olarak kendi hayatından noktalara yer verirdi ve tema olarak genelde ölümü, yalnızlığı ve gerçekliği islerdi. Yalnız Kadınlar Kitabında ise Roma'dan, doğduğu şehir olan Torino'ya geri donen Clelia'nin iç dünyasını realistik bir açıdan ele almıştı. Kitabi okudukça notlar alıyordum, Clelia'nin kullandığı cümleler bana beni hatırlatıyordu, hayatımda eksik olduğunu düşündüğüm düşüncelere yer veriyordu. Her sayfada "evet evet çok haklı !" diyordum içimden, beni mutlu ediyordu kitaplarda kendimi bulmak. "Konuşmanın bir ise yaramadığını anladıkça daha fazla konuşur olmuştum."(10) cümlesi o kadar doğruydu ki... Her zaman kendimi susturmak istediğimde susturmamıştım çünkü sonu gelmeyecek gibi konuşuyordum,anlamsızca... Sadece benim için değil çoğu insan için gerçek olduğunu düşündüğüm bir cümleydi bu. Hoş Clelia da ayni şekilde düşünüyordu. Clelia çok küçükken babasını kaybeden masum küçük bir kızdı ancak o zamandan beri babasına bağlandığı gibi kimseye bağlanmamaya karar vermişti, hep yalnız olmak istemişti , yalnız ve güçlü. İstediğini elde etmişti... "Telefon çaldı .Küvetten çıkmadım. çünkü sigaramla birlikte mutluydum ve büyük bir olasılıkla, artik gerilerde kalan o gece ilk kez kendi kendime, bir şey yapmak, yasamda bir şey elde etmek istiyorsam, kimseye bu münasebetsiz babaya bağlandığım gibi bağlanmamaya, kimseye bağımlı olmamaya söz verdiğimi düşünüyordum. Başarmıştım bunu ve simdi tek keyfim bu suya gömülmek ve telefonu açmamaktı."(11) Clelia'nin bu cümleleri bana neden her zaman yalnız olmak istediğimi tanımlıyordu. Tek başına yaptığın en küçük aktivitenin bile sana mutluluk vermesi, yalnızlığın en güzel tanımı.Yalnızlık demişken; her insanın ruh gibi, beden gibi ona bahşedilmiş bir yalnızlığı bulunur ve her insanın yalnızlığı keşfedilmeyi bekler sahibi tarafından. Yalnızlığı yakalamak ve öncesinde o allak bullak olmuş hislerin altında durmadan yalnızlığa ulaşma çabası ömründe bir kez kat edeceği bir yoldur insanın. Kimisi çoğalarak yalnızlaşır, kimisi dünyadan elini eteğini çekmeye çalışarak arar bu hazineyi. Clelia için bu çetrefilli konunun kapısını aralayacak anahtar; küvette sigarasının dumanı izlemek, belki de telefonu açmayarak insandan kaçmaktı. Clelia dünyadan bir adım daha uzaklaşarak yalnızlığın o karanlık mahsenine inmeyi dilemiş, denemiştir. Peki benim için neydi yalnızlık? Belki bir durakta otobüsü bekleyen tek kadın olmak, belki büyük bir meydanda akıp giden kalabalığa karışıp kendi derin düşüncelerimle boğaz boğaza cebelleşmek ve belki de kendini öldürmeye karar vermiş bir adamın, kafasını çevirip göz ucuyla arkasına baktığında onu engellemeye çalışacak bir insanın varlığını görememesidir. Yalnızlık...Zamansız öldürülmüş bir ejderin kanı gibi içinde köpürdüğü vakit yalnızlaşır insan. Birinsana,bir eşyaya ancak özlem, nefret gibi net çizgileri olan duygular hissedilebilir. Bir kişinin yokluğunda küstahça ağzımıza aldığımız o derin sözcük kullanıldıkça lekelenir, lekelendikçe sığlaşır. Yalnızlık kimisine göre bir dost, bir hayat arkadaşıdır ve bu dostluğu yakalamış bir insan bu durumu yadırgamaz aksine kendini mutlu bile hissedebilir.Clelia Torino'ya geldiğinde otele yerleşmişti, amacı Torino'da büyüdüğü sokakta bir terzi dükkanı açmak ve on alti yaşındayken kaçıp gittiği yere görkemli bir giriş yapmaktı. Bazen hayatta her şey istediğimiz gibi gitmez, Clelia'nin da isler beklediği gibi olmamıştı. Tanıdığı herkes gitmiş, yaşlanmış ya da ölmüştü. Ama Clelai'nin tahmin etmediği bir şey vardı, her ne kadar insanların hayatına burnunu sokmayı ve sokulmasını sevmese de bu sefer kendisi yapmıştı. İlk gün otele geldiğinde karşısındaki odada bir kız intihara girişmişti; Rosetta... Rosetta'yla kuracağı arkadaşlık ilişkisini anlamayacaktı, benim için de öyleydi, anlamamıştım, her şey çok spontane gelişiyordu oysaki ana fikir o kadar barizdi ki elimdeki anahtarı çantanın içinde bulamıyor gibiydim. Rosetta, gösterişten kaçmak isteyen küçük yasta bütün zenginlikten bıkan, arkadaşı olmasına rağmen tek gecelik yaşadığı bir ilişkiden sonra kırılan ve yalnız hisseden bir kızdı. Clelia onu anlayan tek insandı, Clelia Rosetta'nin yeniden neler yapabileceğini öngörse de bunu engellemekiçin ne yapacağını bilemiyordu. Olan olmuştu elbette, kitabin sonunda Rosetta yine canına kıymıştı... Yine bir otel odasında... Bu sonu beklemiyordum, her ne kadar klişe sayılabilecek bir sona sahip olsa da Rosetta'nin Clelia'yla kurduğu arkadaşlık ilişkisi yine de Rosetta'ya yetmemişti. O anda kafamda simsek çarpmıştı, o bir turlu göremediğim o basit ana fikri anlamıştım sonunda. Her şey apaçıktı, kitabin başından beri bahsedilen şey kitabin sonunda yinebize sunuluyordu; bağımlılık duygusu. Eğer Rosetta birilerine bağımlı olarak yasamakyerine, Clelia gibi en başından beri kimseye bağımlı olmadan yaşamayı göze alabilseydi belki bunları hiç yaşamayacaktı. İnsana yalnızlığın sahip olabileceği en değerli şey olduğunu gösteriyordu bu kitap. O zaman anladım bu kitaptaki beni çekenşeyin ne olduğunu. İnsan önce kendini sevmeliydi, yalnızlığıyla mutlu olmayı öğrenmeliydi, sonra da başkalarıyla. DILAN DAĞLIBeril Alyüz MASKELİ YAŞAM Takındığınız maske, benliğinizin bir parçası hâline gelirse ve siz bunu çıkarmak isterseniz ne yaparsınız? Sizce de hepimizin yaşam boyunca takıp çıkardığı bir sürü maskesi yok mu? Hangimiz insanlara gösterdiği kadar mutlu olduğunu iddia edebilir? Mutluluk adlı maske bizim en sık kullandığımız maske sanırsam. En tehlikelisi de olabiliyor ne yazık ki. Neden mi? Kullanmak alışkanlık haline geliyor da ondan. Birileri size “İyi misin?” diye sorduğunda kolay olan olumlu cevap vermektir genellikle. Sizi açıklama yapmanın baskısından alıkoyar çünkü. Kaç kere beni rahatsız eden bir şey olduğu hâlde etrafa gülücükler saçtım hatırlamıyorum. Size de öyle mi geliyor bilmiyorum ama ne kadar çok bu maskeyi taksam, o kadar hissizleşiyorum. Bana göre mutlu rolü yapmanın en kötü yanı ise mutluluğu bir alışkanlık, bir zorunluluk haline getiriyor olması; öyle ki gerçekten yapmayı sevdiğimiz şeylerden eskisi kadar tat alamıyoruz. Bir süre sonra rol mu yapıyorduk yoksa gerçekten mutlu muyduk ondan da emin olamıyoruz, işte o zaman tehlike çanları çalıyor. Bilinçaltımızda mutsuz olmayı âcizlikle mi özleştiriyoruz bilmiyorum ama bana kalırsa mutluluk maskesi de bir bakıma kendimizi korumak için. Çünkü çoğumuza göre mutlu olmak psikolojik anlamda güç göstergesi demek. Potansiyel “rakiplerimize” güçsüzlüğümüzü, bizi kırdıklarını göstermeyi kesinlikle reddetmiyor muyuz? Birileri hakkında bizi rahatsız eden bir şeyler olsa da söylemiyoruz, belki onların tepkisinden çekindiğimiz, belki de bunu boşuna uğraşmak olarak gördüğümüz için. Sorarım sizlere kaçınız sizi çok rahatsız eden şeyler için harekete geçmeyi seçti, susup içine atmak yerine? Şahsen özellikle bunu yapmakta çok zorlandığımı söyleyebilirim. Bana göre söylemememizin sebebi alttan alma, anlayış gösterme değil, aksine karşımızdakinin gerçekten bizi dinleyeceğine ve sorunumuzu anlayacağına olan inancımızı yitirmek. Uğraşmaktan vazgeçiyoruz sadece, umursamamaya çalışıyoruz. Paulo Coelho’nun Aldatmak kitabında kahramanımız Linda’nın arkadaşı şöyle açıklıyor: “Derken şikâyet etmeyi bırakıyorsun çünkü şikâyet etmek bir şey için mücadele ettiğin anlamına geliyor.” (30) Yakınlarımıza sorunlarını bizimle paylaşabileceğini ve daima yanında olduğumuzu söyleyen de mutsuz olduklarında fazla büyütmemesini, mantıksız davrandığını öğütleyen de biziz. Yanlış anlamayın sizi suçlamak değil amacım. Eminim ki siz birilerine bunları söylerken birileri de size aynılarını öğütlüyordur. O zaman sorarım sizlere sizin içinizden “İyi misin?” sorusuna “Hayır.” cevabı vermek, sizi yaralayan her neyse anlatmak geçiyor mu? Mutsuz olduğumuzu bırakın yakın çevremize, kendimize bile itiraf etmekte zorlanmıyor muyuz sizce de? 1 Peki birbirimizle etkin iletişim kuramamamızdan veya sorunlarımızı anlatamamamızdan kârlı çıkanlar kimler? Mesela ilaç firmalarını ele alalım. Onlar “Bu ilaç tüm sıkıntılarını giderecek, alınca çok mutlu olacaksın!” gibi gerçekleşmesi mümkün olmayan vaatler veriyor, biz ise zararlı yan etkileri olan ilaçları şeker gibi tüketmeyi kabul ediyoruz sadece anlık bir rahatlama için. Mutluluk eksikliğini alkol, sigara gibi maddelerle kendilerini uyuşturarak gidermeye çalışanlarımız da var. Burada asıl amacımız derdimize bir çözüm aramak değil bana göre, sadece mutluluk eksikliğimizi daha somut bir şeyle kapatmaya uğraşmak. Aldatmak kitabındaki Linda ise kocasını aldatmayı seçiyor, içindeki boşluğu böyle doldurmaya çalışıyor. Bana sorarsanız mutluluk maskesini takmamızın bir sebebi de suçluluk duygusu. Çoğumuzun hâli vakti yerinde, büyük bir problemimiz yok bu yüzden de mutsuz olmaya hakkımız yok gibi hissediyoruz. Dünya’ya bakınca onca savaşla, yıkımla boğuşanın arasında dertlenmemiz bize şımarıklık olarak geliyor bence. Bu da ayrıca omuzlarımıza bir yük bindiriyor. Haklısınız, bizden daha şanssız binlercesi var fakat bu bizim mutsuzluğumuzun bir şımarıklık olduğu anlamına gelmiyor. Ne olursa olsun insan değil miyiz? İnsansak mutsuzluk, tatminsizlik duygularını yaşamamız gayet doğal. Asıl sorumuza geri dönelim: Bu maskeyi çıkarmanın bir yolu var mıdır sizce? Yukarıda bahsettiğim gibi bence bu maskeyi kendimizi korumak için takıyoruz, eğer birine karşı kendimizi savunma ihtiyacı hissetmezsek maske de kendiliğinden düşer. Önemli olan ise birine kendimizi koruma ihtiyacı hissetmeyecek kadar güvenebilmektir, sevginin ulaşabileceği en yüksek nokta budur bana göre. KAYNAKÇA Coelho, Paulo. Aldatmak. Çev. Emrah İmre. İstanbul: Can Sanat Yayınları, Eylül 2014. 1.Baskı. 2 Ahmet Öznacar 21102998 Lisans 4 TURK 101 Fina l Tosca’nın Anısına Aslında bu sergi sadece fotoğraflardan oluşmuyordu, hayatımın en zorlu yıllarının bir yansıması gibiydi. Küçük yaşta Türkiye’nin kalbi olan İstanbul’a gitmem, olgunlaşmam adına birçok şey katsa da içimden de birçok almıştı. Derler ki, insanlar zorluklarla yüzleşirlerse yol katedebilirlermiş ama ben buna katılmıyorum, çünkü insan zorluklar yüzünden ruhunun parçalarını geride bırakıyorsa o zaman yolun bir anlamı yoktur. İnsanların ilerlemesi için zorluklara değil, onlara yardım edecek kişilere sahip olmalıdırlar. Aslında bu sergim, bana o zamanlarda yardım etmiş olan fotoğraf sanatımı anlatıyordu. Genel olarak kendi dünyasında yaşayanlardandım ve bu dünyada daha çok hayaller, fotoğrafçılık ve müzik vardı. İstanbul’daki ilk iki yılımda genellikle bağımlılık yapan sanal oyunlarla vaktimi geçiriyordum ama ikinci sınıfta kalmış olmam, birçok şeyin başlangıcı oldu. En önemlisi enstrümanım konusunda çok ilerledim ve okulda en iyiler arasına girdim. Her sabah 7.45’ten akşam 10’a kadar çalışıyordum ama bazen sadece müzik de yetmiyordu, sanki içimdekileri yeterince anlatamıyordum. Babam sayesinde o yıllarda kaliteli bir filmli fotoğraf makinam oldu ve yavaş yavaş fotoğrafçılığı öğrenmeye başladım. Yanımda her zaman 5-6 tane film taşır ve her birini değiştirmek yeni bir dünya gibi gelirdi bana. Sanki gerçekten hayata değer katıyor gibiydim. Düzenli olarak her gün Fagot çalışmak aslında çok zor bir işti ve insan arada bazı şeyleri bırakıp uzaklaşmak istiyordu. İşte ben de tam o sırada makinamı alıp İstanbul’u gezmeye başlıyordum. Eminönü, Karaköy, Rumelihisarüstü, Sultanahmet ve daha nice nice yerlere gidiyordum. Hatta çok az insanın bildiği güzel yerler bile keşfetmiştim ve diyebilirim ki İstanbul’da gitmediğim yer kalmamıştır. Kısaca fotoğrafçılık konusunda İstanbul, öğreticim olmuştur. Belirli konulara takılıp kalmıyordum, o an içimden ne geliyorsa onu sonsuzlaştırıyordum. İstanbul’daki hayatım boyunca yaklaşık yarım milyon fotoğraf çektim ve hedefim olan sergi açmak konusunda başarıya ulaştım. Bu sanata olan yatkınlığım aslında hassaslığım ile anlatılabilirdi. İstanbul beni çok hassas bir insan haline getirmişti. O zamanlarda düşünmek ve insanları gözlemlemek için çok vaktim oldu ve bunların her biri bana çok şey kattı. İnsanların gerçekte nasıl olabileceklerini, nasıl sahte kişiliklere bürünebileceklerini, aile kavramının gerçekte ne kadar önemli ve temel olduğunu daha çok benimsedim. Fotoğraflarımda da bunların izlerini görmek pek zor değildir. Sergimin konusu ise yaralı bir martının anısınaydı. Moda sahilinde yürürken yaralı bir martı bulup ona bağlanmamı ve sonra kaybedişimi anlatıyordu. Hayvanlara dair olan aşırı hassaslığım ve sevgim onu kucağıma alıp vapura binmemize ve oradan evimde birkaç gün geçirmemize neden oldu. Ne yazik ki felç olmuş ve uyutulmak zorunda kaldı. Bir canlının, dokunduğunuz bir canlının, yaşamının sona ermesi o kadar acı ki.. Sergim ise onun anısına yaklaşık altı yıl önce ben on sekiz yaşında iken açıldı. Türkiye’de o yaşta sergi açmış çok az insandan biriydim. Açıkçası, sergim sayesinde “Tosca”yı biraz olsa da ölümsüzleştirebildim ve birçok insana ilham kaynağı olabildim. Öğrendim ki, insan bir konuya yüreğiyle bağlandığında, o konuya dair başarıya ulaşması kaçınılmaz oluyor. O günden itibaren eskisi kadar fotoğraf çekmiyorum, çünkü İstanbul’un estetik güzelliğinin en küçük bir tanesini bile Ankara’da bulamadım ama en yakın arkadaşlarımdan biri olan fotoğraf makinam her zaman ruhumda bir tohum olarak saklı olacak ve ileride bir gün filizlenerek yeni sanat eserleri yaratacağız. Nadide Akdağ Şimdiki Zamana Dönelim Hepimiz zamanı geri sarmayı istemişizdir. Bazen ufak detayları düzeltmek için, bazen bütün bir olayı baştan yazabilmek için. Belki öğretmenimiz bizi tahtaya kaldırmış, absürt bir cevabımızla bütün sınıf bize gülmüştür. Yer yarılsa da içine girsek demişizdir. Ah bir sarabilsek zamanı geriye. Çok da değil, gönlümüz tok, bir beş dakikacık. Belki hoşlandığımız kişi karşısında küçük düşmüşüzdür, ya da belki o elde etmek istediğimiz ilk izlenimi tam anlamıyla yaratamamışızdır. Bir şansımız daha olsa, ya da beş ya da on, dilediğimiz kadar… Hayat ne güzel olurdu cidden. Korkusuzca yaşardık. Ne de olsa baktık işler rayında çıkıyor hop şip şak hemen baştan… Baktık geç kaldık işe, okula. Yetişmemize de imkan yok otobüse, metroya, minibüse. Hemen bir saat geri sarardık. Bir oh çeker ve hayat kusursuz bir şekilde akmaya devam ederdi. Her sınav çıkışı bir gün geriye sarsak, akademik hayatımız kurtulurdu. Kelime, bilge yarışmalarını bir kere daha aynı sorularla yarışabilsek kolay yoldan zengin bile olurduk. Daha asil emeller de taşıyabilirdik mutlaka: Mesela Dünya’daki bütün kitapları okuyacak zamanı bulabilirdik. Bütün dilleri öğrenebilirdik. Her yeri gezebilirdik, her noktayı, karış karış… Hem belki şansımız da yaver giderse birkaç savaş durdurur, birkaç insan kurtarırdık. Olasılıklar o kadar çok ki. Ah bir zamanı geriye sarabilsek. About Time filmi bu olasılıklardan bir tanesi. Tim, ana karakterimiz, yirmili yaşlarında bir adam. Sakar bir görüntü kazandırıyor ona, ortalamanın üstündeki boyu ve incecik yapısı. Sanki attığı her adımda kendi ayağına takılıp tökezleyecekmiş gibi duruyor. Yine alışılmış sakarlıklarla, kazalarla dolu bir yılbaşı partisi sonrası babası onu odasına çağırıyor. Tim babasının ne söylemesini bekliyordu bilinmez ama ailelerinde babadan oğula geçen bir zamanda seyahat etme gücünün varlığını duymayı beklemediği kesin. (Filmin en sevdiğim yanı Tim’in inanmaması, ve dalga geçmesi babasıyla. Kurguyu biraz daha içten, biraz daha gerçekçi yapıyor gözümde.) Babası Tim’e zamanda nasıl seyahat ettiklerini anlatıyor ve zamanda seyahat etmeyi denemesini istiyor. Karanlık bir yerde-dolabın içi mesela- yumruklarını sıkıp gözlerini iyice kapamasının ve dönmek istediği zamanı düşünmesinin yeterli olacağını söylüyor. Tim ikna olmasa bile gerçekten meraklanıyor, en azından bu şakanın artık son bulmasını istiyor. Adımları teker teker uyguluyor, aklında yılbaşı partisi, ve dolaptan çıkıyor. Nasıl kalp krizi geçirmiyor bilemiyorum, ben bayılırdım herhalde. O da bir hayli şaşırıyor üstünde partideki kıyafetleri bulunca. Baştan yaşıyor bütün partiyi, bu sefer hatasız. Şimdiki zamana, babasının yanına dönüyor hemen, yüzündeki hayret ve kafasındaki sorularla. Babası başlıyor kuralları anlatmaya: Yaşamadığı geçmişe dönemez! Yani piramitlerin yapımını izlemeye, Sokrates ile çay içmeye, 1923’te Meclis’e gidip Cumhuriyet’in ilanını izleyemeye gidemez mesela. Kural iki; geleceğe gidemez. Ve bir de babasından bir öneri; bir amaca yönelik kullanması bu gücü. Her şeyi ister ve açgözlülük yaparsa, aile soylarından örneklerle açıklanıyor, sonu pek de mutlu bitmiyor. Ve bu amaç mümkünse zengin olmak olmasın keza o da, örneklerle desteklenir, sonu mutlu bitmeyenlerden. Babası mesela çalışmaya ve kitap okumaya harcamış yıllarca bu gücü. Tim ise tek bir kelime söylüyor kendi amacı sorulunca; aşk. Film bundan sonra şekilleniyor. Bir kızla tanışıyor, sonra zamanda geri gitmesi gerekiyor, bir bakıyor kızın telefon numarası kaybolmuş telefonundan, hiç tanışmamış oluyorlar. İlk o zaman fark ediyor, zamanı geriye sarmak bedava değil her seferinde bir anı götürüyor beraberinde, bir yaşanmışlığı siliyor. Ve bir dolu olay bundan sonra, arkadaşlarını kardeşini belli durumlardan kurtarabilmek için feda ettiği onca fırsat oluyor. Yoruluyor eninde sonunda, kafası karışıyor, biraz da tanrıcılık oynamaya başlıyor ve bunun beraberinde gelen onca sorumluluk altında eziliyor. Babasına gidiyor tek çare, ve babasının mutluluk formülünü dinliyor: Adım 1: Zamanı bir kere bile geri sarmadan, bütün kazalarıyla, hatalarıyla, stresiyle ve bilinmezliklerle bütün bir günü yaşa. Adım 2: Günün sonunda zamanı bir gün geri sar ve aynı günü -bu sefer her noktasını bildiğin için- rahatlıkla günün keyfine vara vara, stressiz ve bu sefer etrafını, insanları fark ederek anlayarak zevk alarak yaşa. Tim uyguluyor bu öneriyi ve çalıştığını da görüyor. Ama beni en çok etkileyen filmin sonunda kendi oluşturduğu yöntem. Aynı babasınınki gibi başlıyor hiç zamanı geri sarmadan bütün günü yaşıyor, her yönüyle. Ancak günün sonunda da zamanı geri sarmıyor. Çünkü her anı, sanki defalarca geri dönüp en mükemmel haline getirmiş gibi, sanki binlerce senaryo yaşamış ve en doğrusunun, en güzelinin o an yaşadığı şekliyle olduğuna karar vermiş gibi yaşıyor. Filmi izlerken çok etkilendim, uygulaması biraz zor ama, ben de böyle düşünmeye çalışıyorum. Her ne kadar hayat bazen beklenmedik şekillerde bizi kırsa da sanki bilerek ve isteyerek, defalarca geri dönüp o anı düzelttiğimi ve son halinin yaşadığım şimdi olduğunu hayal ediyorum. En güzel, en mükemmel hali, her zaman, işte yaşadığım şu an. Kaynakça Curtis, Richard, director. About Time. Universal Pictures, 2013. Sanat Penceresinden Alışılmış Hayatlarİnsan olmanın belki de bir gereği olan kendimizi tamam sanıp görmemiz asla olamayacak olsak bile biz insanoğlunun fark edemediği büyük yanlışlarından biridir. Anlam vermesi zor bir durum her gün defalarca yapmamıza rağmen yine de fark edemeyişimiz; bir işle sanki işi bitirmek için yapıyormuşçasına onu bitirene kadar uğraşmamız gibi her gün tekrarladığımız bir durum. Belki insanın egoist fıtratından kaynaklanıyor belki de kendimizi alıştırmamızdan fakat biz insanlar ne sebeptense sadece gördüklerimize, görebildiklerimize odaklanıyoruz ve hep bunlarla kısıtlıyoruz yaşamımızı. Gördüklerimizden veya görebildiklerimizden ibaret sanmamız her şeyi önemli olana ulaşmamıza, hayatımıza renk katacak şeyleri yakalamamıza mani olmakta. Kendimizi algımızın parmaklıklarına kapatarak yaşamımızı tek boyutlu hale getiriyoruz. Tekdüze hale getirdiğimiz, sıradanlaşmaya mahkum ettiğimiz yaşam ise aslında saklı güzelliklerle doludur. İşte bakıpta görememizin veya görmeyi tercih etmeyişimizin hazin dolu büyük resmi. Modern yaşantılarımızdaki günlük koşuşturmalarımızın getirdiği alışkanlıklarımız yaşamın bir çok güzelliğini pas geçmemize neden oluyor. Bazen başkaları sayesinde yanı başımızdaki güzelliklerin farkına varsak da bir çok zaman o başkaları olmadı ve olmayacak. Hayatı sonuna kadar dolu dolu tadına vararak yaşamak varken neden kendimize böylesine ıstırap yüklü bir yolu seçiyoruz ki? Sanırım alışkanlıklarımıza kendimizi fazla kaptırmış insanlarız. Sanırım çok görünenin zamanla anlamsız ve görünmez hale gelmesi de bu alışkanlıklarımızın bir eseri. Günün günü takip etmediği bir hafta olmadı ki doğup batan güneşe şaşıralım; onun güzelliğinin farkına varalım. Gecenin sabahı, sabahın da geceyi izlemediği gün olmadı ki hayattaki değişikliklerin, alışkanlıklarımızın bizden sakladığı güzelliklerin farkına varalım. Sevdiklerimize ulaşamadığımız an olmadı ki kendi çerçevelerimizle belirlediğimiz yaşam tablomuz parçalanır mı bir gün diye düşünelim. Düşünmek gerek bazen bugün yanımızda olanlar yarın da olacak mı diye ya da doğadaki birbirinden güzel şeyler yarın da dünyamızı renklendirecek mi diye. Ya güneşe ne demeli her zaman çizdiğimiz dağların arasından mı ışık saçacak yüzümüze. İtiraf etmeliyim ki ben bir an olsun aklımın ucundan geçirmedim bu tarz düşünceleri. Kafa yormak işine gelmiyor insanın var olanlar ya da alıştıklarımız değişmediği sürece. Olmayanın olmayışına ve kaybetmediklerimizden yakınmamaya alışmışız adeta. Alışmışız var olanlarla yetinemeye; alışmışız dünyadaki güzellikleri sanki yırtık birer kağıt parçasıymışçasına görmezden gelmeye. Doğanın güzel bir cevabı var aslında insanın bu egoist tavrına; gün içerisinde gök yüzünde kayıp bir parçayı andıran ay güneş tutulması sırasında öyle bir cevap veriyor ki biz insanlara sanki "İşte göremediğiniz ay gündüzleri de burada" der gibi kendini gösteriyor. Her gün güneş ışınları yüzünden sabahları kaybolmaya yüz tutmuş ay diyor ki "Görünenin yanında bir de görünmeyen vardır. Bakmak değil görebilmek hatta görünmeyeni bile bilerek görebilmek lazım". Doğa her şeyin bizim sandığımız kadar basit olmadığını, gördüklerimizin yanında göremediklerimizin de olduğunu bu kadar güzel anlatırken biz halen renksiz ve tatsız yaşamlarımızı sürdürmeye devam ediyoruz. Peki ne gerek bu egolu kişiliklerimize göremediğimizi görmek ya da baktığımız yerdeki güzellikleri fark etmek hatta çirkini sevebilmek için? Bu sorunun cevabı kısaca kültür fakat uzun uzun anlatmak gerekirse; kültür doğal olandan uzaktır; kültür insanı doğal olandan, alışılmıştan uzaklaştırır. Hasan Bülent Kahraman'ın tabiriyle (2015) "bu uzaklaşma yaratıcılığın kendisine duyduğu özgüvendir". (p.126) Yani kültür kısacası kendisinin bir gereği olarak insanı da alışılmıştan uzaklaştırıp yaratıcı düşünmeye, farklı açılardan görmesini sağlar. Diğer yandan da kültürün en uç noktası da diyebileceğimiz sanat her zaman insanı farklı olana, görünenin dışında düşünmeyi teşvik eder. Ancak sanat sayesinde yaşamımızı estetiğin içinden yaşama imkanı bulabiliriz. Çünkü genel anlamda estetik doğanın çıplaklığının insan zihninin kuramıyla hayat bulmuş güzelliğidir. Sanat ve kültürün bir ürünü olan estetik, Hasan Bülent Kahraman'ın satırlarında (2015) "güzellik, doğal olanda ve çıplak gözde değil, donanımlı bir bilinçte, görmekte ve bilmekte teşekkül eder". (p.127) Anlayabileceğimiz üzere görüp bilinen güzellik yani estetik ancak ve ancak kültür ve sanatın toplumu yaratıcı düşündürmeye ve farklı görmeye özendirmesiyle ortaya çıkabilir. Bu anlamda kültür ve sanat yaşamımızdaki gizli kalmış güzellikleri ortaya çıkarabilecek tek şeydir. Dahası çirkini sevme yetisi bile sanatla kazanılabilecek bir yetidir. Hayatta tadına varamadıklarımıza giden yoldaki kapının tek anahtarıdır sanatla uğraşmak. Sanatla uğraşmaktan kastım sadece sanat yapmak değil aynı zamanda yeni akımlarla ilgilenmek, yeni veya eski bilmediğimiz yapıtları incelemek kısacası kültürlenmek. Tam manasıyla sanatla uğraşmak bizi kültürlendirerek bizim etrafımızdaki olup bitenleri anlamlaştırma becerimizi geliştirir; eski siyah-beyaz gözlüklerimizden kurtulup yeni renkli gözlüklerle onlara bakıp yorumlamamıza olanak sağlar. İşte alıştığımız yaşamımızdaki görmeyi beceremediğimiz güzellikleri sanat bize ilginç hediye paketlerinde sunar. Diğer bir taraftan da kültür seviyesi yüksek toplumlardan da gözlemleyebileceğimiz üzere kişinin bakış açısından tutun zevklerine kadar her bir özelliğini gözden geçirmesini sağlayarak kendini eleştirmesine, hatalarının farkına varmasına bu sayede de yaşadığı topluma karşı duyarlı ve bilinçli olmasını sağlar aynı zamanda da kişiye yeni bir benlik katar. Ama en önemlisi bakıp görebilme yetisini ve de çirkini sevebilmeyi bize kazandırabilir sanat. Kaynakça:Kahraman, H. B. (2015). Bakmak Görmek Bir de Bilmek. İstanbul: Kapı YayınlarıAyan, Burcu. (2008, 17 Aralık). Bakmak ve görmek. blog.milliyet.com.tr adresinden elde edildi. Burak Mutlu 21502500 Serengeti Ayhan 21901605 Mikadonun Sakladıkları Tek başınıza ya da işiniz yokken evde sıkılıyorsanız, üstüne kafa yorabileceğiniz ve kendinizi oyalayabileceğiniz bir oyun önerim var: mikado çubukları. Daha önce duymamış olabilirsiniz çünkü çok eski bir oyun; mikado çubuklarını elinizde masaya dik bir şekilde tutup bırakıyorsunuz ve üst üste düşen çubukları diğerlerini kıpırdatmadan toplamaya çalışıyorsunuz. Beni mikadonun çubuklarıyla annem küçüklüğümde tanıştırdı. Pazarda görmüş, evde tek başıma sıkıldığımı bildiği için almış. İlk defa gördüğüm bir oyun olduğu için çok ilgimi çekmişti. Kurallarının az olmasıyla birlikte oyuncu sınırlaması olmadığı için en sevdiğim oyunlardan biri olmuştu. Bazen okula götürür arkadaşlarımla oynar, bazen de götürmeye kıyamaz tek başıma oynardım. Kısacası mikado çubukları çocukluğumun önemli bir parçası olmuştur. Hatta annemin aldığı mikado çubuklarını hâlâ saklıyorum. Geçen günlerde Melih Cevdet Anday’ın Mikadonun Çöpleri oyununun sahnelendiğini gördüm. E hâliyle çok heyecanlandım, çocuksu bir telaşla hemen biletimi aldım. Sanki geçen yılların altında kalmış gizli bir hazineyi keşfetmiş gibiydim. Oyun birbirleriyle ilk kez tanışan bir erkek ve kadının arasındaki uzun diyalogdan oluşuyor. Konuşmaları sırasında bir müddet mikado çubuklarıyla oynuyorlar. Bu şekilde çubuklar, toplumdaki kadın erkek ilişkisinin bir sembolü hâline geliyor. Anday’ın amacı izleyiciyi yaşamlarının anlamıyla yüzleştirmek. Tiyatro çıkışında mikadonun çubuklarının benim hayatımda ne sembolize ettiği üzerinde bayağı bir kafa yordum. Eve gider gitmez eski oyuncakları tıkıştırdığım kutudan mikadonun çubuklarını buldum ve oynamaya başladım. Çubuklarla oynarken aklımdaki soruya da kafa yordum. Hani geçmişte yaşadığınız bir olaya tekrar dönüp baktığınızda şimdiki birikiminizle daha iyi anlarsınız ya, işte mikado çubuklarının benim için basit bir oyundan daha fazlası olduğunu işte o zaman fark ettim. Çok kolay bir oyun olmasına rağmen farklı bir bakış açısıyla oynadığımda mikadonun sakladıklarını anlamaya başladım. Kapanış sahnesinde Kadın’ın repliği hayattaki seçimlerimi ve seçme sebeplerimi sorgulamaya sürükledi: KADIN. Mikadonun çöpleri dağılmış yerlere, gitmeden torbasına koyayım hepsini. (Eğilir bir bir toplamaya başlar çubukları.) Ben hiçbir şey seçmedim bugüne kadar, kendimden hiçbir şey yapmadım, kendim olmadım hiç. Her çubuk düşünce dünyamın bir parçasını temsil ediyor. Her ne kadar düşüncelerimi özgürce şekillendirmek istesem de mikadonun çubuklarında da olduğu gibi hayatın kurallarına Serengeti Ayhan 21901605 göre hareket etmem gerekiyor. Risk alıp istediğim çubuğu seçersem oyunu kaybediyorum. Mesela bazen çubuklar üst üste geliyor, birini alayım derken diğerlerini dağıtıyorsunuz. Bazı çubuklar daha önemli, bazılarını ise görmüyorsunuz; tıpkı kendimi önceliklere kaptırıp geride kalanları ihmal etmem gibi. Bazen gerçekten de hedefe ulaşmak için yanlış adımlar atıp her şeyi mahvediyorum. Çok puan sayılan çubuklar daha az, az puanlılar çok; fırsatlar da hayatta nadir değil midir zaten? Aç gözlülükle yüksek puanlı çubukları almaya çalışırken kolay alınabilecek düşük puanlıları görmüyorsunuz bile. Hatta şunu itiraf etmeliyim ki tek başına oynanınca zamanla sıkıcı olmaya başlıyor, tıpkı hayat gibi. Arkadaşlarımız, ailemiz, değer verdiklerimiz yanımızda olmayınca hayat anlamını kaybedip sıradanlaşmıyor mu? Tıpkı yaşamın akışı gibi oyun hızlı ve belirsiz ilerliyor; ne zaman bir çubuğun devrileceğini bilemiyorsunuz. Sıranızı kaybettikten sonra karşınızdakinin puan toplamasını izliyor, en küçük bir hata yapmasını bekliyorsunuz. Mikadonun çubuklarını oynarken gösterdiğim dikkati hayata karşı da göstermeli, düşünmeden hareket etmemeliyim. Şimdi abarttığımı ya da boş yere felsefe yaptığımı düşünmüş olabilirsiniz. Fakat eve kapandığımız, yalnız kaldığımız, hayatın bulanık geldiği zamanlarda basit oyunlara dalmak gerçekten de iyi geliyor. Siz de deneyin bence. Benim yaptığım gibi birkaç tahta çubuğu hayatla ilişkilendirmenize gerek yok ama emin olun ki sizi sakinleştirip doğru kararlar almanıza yardımcı olacak. Çoğu zaman aklımızda çözemediğimiz ve kontrolümüzün dışında olan sorunlar üst üste biniyor; birini aradan çekip uğraşayım derken diğerlerini deviriyoruz. Bazen de doyumsuz davranıyor, her sorunla aynı anda baş etmeye çalışıyoruz. Mikado içinde sabır ve öngörülü düşünebilme yeteneğini saklıyor. Sorununuz kendinizle, çevrenizdekilerle hatta evrenle olsa bile mikadonun çubukları size iyi gelecektir. Kaynakça Anday, Melih Cevdet. Mikadonun Çöpleri. Yönetmen. Suat Nazmi Özturna, 27 Kasım 2019, Ziraat Sahnesi Ankara. Tiyatro. Kadir Utku Yıldız Büyük Beyaz Perde İnsan bazı şeyleri hiç unutamazmış ya ben de ilk sinemaya gittiğim, o büsbüyük beyaz perdeyi ilk gördüğüm zamanı, gördüğümdeki duyduğum heyecanla karışık şaşkınlığımı unutamam. Bu durumun birden çok nedeni olsa da asıl nedeni o zamana kadarki maddi durumumuzun sinemaya gitmeye elverişli olmamasıydı. Bundan dolayı sinemaya ilk defa gitmek benim için hem duygusal olarak hem de mental olarak hayatımdaki sorunların çözülmeye başladığının kanıtıydı. Sinemaya gitmeyi sever misiniz bilmiyorum. Çevremdeki çoğu insanın sinemaya olan düşüncelerinin (yani gidip evde o filmi izleyebilecekken sinemaya para verilir mi ya da o kadar kalabalık bir ortamda izlediğin filmden zevk alamazsının) aksine bana göre sinema sosyalleşmenin, o sinema salonundaki izleyicilerle birlikte filme interaktif bir biçimde tepki vermenin örnek olarak gerilim dolu sahnelerde birlikte çığlık atmanın ya da komik sahnelerde birlikte kahkaha atmanın ve sinemada izlediğimiz filmlerden dersler alarak kendi hayatımızı şekillendirmenin bir yoludur. Sinema hakkındaki düşüncelerim hep böyle değildi tabiki. Sinemaya ilk defa gittiğimde salondan girer girmez korkmuştum, rahatsız olmuştum çünkü herkes bize bakıyordu. Bu durum filme geç kalmış olmamızdan kaynaklansa da o an kendimi yanlış bir ortamda bulunuyormuş gibi hissetmiştim. Buna ek olarak koltukların arasındaki mesafenin az oluşu, herkesin interaktif bir şekilde sahneye reaksiyon gösterişi beni o anda sinemadan diğer bir deyişle o ilk başta gördüğüm büyük beyaz perdeden soğutmaya yetmişti. Fakat sinema başlar başlamaz o anki kötü düşüncelerimin hepsi kaybolmuştu çünkü gördüğüm o büyük beyaz perde artık yerini büyüleyici,parlak ve mavi renkli bir fareye(Remy) bırakmıştı, kısaca film başlamıştı. Remy’e hayran kalmıştım. Bir yandan onu izliyordum ama bir yandan da o zamana kadar bu kadar gerçekçi hissettiren bir perdede film izleyemediğim için, bunca zamandır sinemaya gidemediğim için kendime, aileme kızıyordum. Sahneler geçtikçe sinema salonundan daha fazla koptuğumu hissediyordum, adeta filmin içine çekiliyordum. Bu hissiyatı 2007 yılına kadar televizyondaki hiçbir filmde hissedememiştim ama bu filmde yani Ratatouille’de sanki bir karakteri oynuyormuş gibi hissediyordum. Alfredonun yemek yaparkenki heyecanını sanki ben o yemeği yaparcasına hissediyordum. Remy’ye kızıldığı an sanki bana kızılmışçasına üzülüyordum. Bu duygu durumlarım sahneler ilerledikçe değişti ta ki film bitene kadar. Film bitince boşluğa düşmüş gibi hissettim. Tüm o gerçek olmasa da yaşadığım sevinçler, üzüntüler geçip gitmişti fakat Ratatouille’nin bana olan katkıları, aşıladığı fikirler o zamanki çocuk aklımla onları fark edemememe rağmen benliğimde yer etmişti. Ratatouille’nin bana olan katkılarına gelecek olursam dediğim gibi salona girdiğimde tanımadığım insanların bana kötü bakmasından, film sayesinde birbirini tanımayan insanların ortak bir etkileşime geçmesinden ve de insanların birbirlerine karşı samimi olmalarından rahatsız olmuştum. Fakat film esnasında gerek tüm salon ile gerek sağ tarafımdaki tanımadığım seyirciyle etkileşim içinde olup kahkaha attığımı, sokaktaki aç fareleri gördüğümüzde birlikte üzüldüğümüzün o anda farkına varsam da Ratatouille’nin bende sinemaya karşı pozitif duygular aşıladığınının yani sinemanın insan hayatında önemli bir yeri olduğunun, sinemanın insanların sosyalleşmesinde bir araç olduğunun, asla gereksiz ya da para tuzağı olmadığının yeni yeni farkına varıyorum. Aşıladığı fikre gelecek olursam bu hayatta nadir unutamadığım sözlerden biri olan Şef G’nin şu sözü: ‘Geldiğiniz yer yüzünden kimsenin sizi sınırlandırmasına izin vermeyin. Tek sınırınız, ruhunuz.’ çocukluğumda dans etmek, gitar çalmak istediğim halde izin vermeyen dedemin karşısına çıkmam için cesaret verdiğinden, ona karşı gelip istediklerimi yapmama yardımcı olduğundan, kısacası şu anda olmak istediğim kişi olmamı sağladığından dolayı