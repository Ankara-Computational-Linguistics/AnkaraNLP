insanoğluna özlediği barış ve huzuru veremedi. Çünkü, endüstriyel teknik ve gelişme, geniş, özgürlük yanlısı liberalizm ve giderek emperyalizme ve saldırganlığa sürüklenen milliyetçilik Avrupa'da kol gezerken, uluslararası etkin bir örgütlenmeyi gerçekleştiremedi. Feodalizmden güçlü monarşiler, güçlü monarşilerden de güçlü ulusdevletler doğmuştu. Avrupa insanı bu en etkin, bireyin mutluluk ve çıkarlarına en uygun ve ekonomik gelişmeye en çok olanak sağlayan siyasal örgütlenme biçiminin Avrupa'da yaygınlaşmasıyla, tüm sorunların çözüleceğini sandı. Ancak ulus-devletlerle ekonomik ve siyasal milliyetçilik arasındaki anlaşma , uluslararası sistemde büyük bir anarşi yarattı. Feodal dönemin anarşik havasını, merkeziyetçi büyük monarşiler bir dereceye kadar ortadan kaldırmıştı. Ulus-devletler dünyasının anarşisini ise, ancak uluslararası siyasal ve ekonomik örgütlerin kurulması ortadan kaldırabilirdi. Ne var ki, 19. yüzyılın devlet adamları ve düşünürleri, ulus-devletler dünyasında örgütlenmenin, özellikle uluslararası örgütlenmenin önemini kavrayamadılar. Uluslararası refah ve insanoğlunun yaratıcı zekâsındaki gelişmeye karşılık, uluslararası örgütlenme konusundaki başarısızlık, yüzyılın büyük bir çöküntü ve genel bir savaşla sona ermesine yol açtı. 5. Osmanlı Mirası Üzerinde Çatışma Osmanlı devleti hakkındaki açıklamalarda görüldüğü gibi, bu devletin parçalanması, I. Dünya Savaşı'nın en önemli ve temel sorunu olmuştur. Savaşın öteki önemli nedenlerinin yanında, 1914-1918 savaşı, Avrupa'nın büyük devletlerinin Osmanlı devleti üzerindeki çatışmalarının bir sonucudur. Balkanlar'da Avusturya-Rusya çatışması, Boğazlar üzerinde Alman-Rus üstünlük çekişmesi, İngiltere'nin Hindistan'a giden Yakındoğu yollarını korumak istemesi ve Fransa'nın Suriye üzerindeki tutkuları, diplomasiyle değil, savaşla çözüme bağlanacak sorunlar çıkarmıştır. Savaşın Balkanlar'da patlak vermesi bu bakımdan tarihi bir rastlantı sayılamaz. İster yakın olsun ister temel, I. Dünya Savaşı'nın çıkışını açıklamaya çalışan bu kadar çok nedenin bulunması, bunların hiçbirinin tek başına gerçek neden olmadığının en güzel kanıtıdır. Belki de I. Dünya Savaşı bunların hepsinin bir karışımı ya da bunlar arasında etki- tepki ilişkisiyle açıklanabilir. I. Dünya Savaşı dünya tarihinde tümüyle yeni bir olaydır. Yeni olmasının ve dünya savaşı denmesinin nedeni, genel kanının aksine, uzun sürmesi, savaşa katılan devletlerin sayısının çokluğu ya da birkaç kıtayı birden etkilemesi değildir. Tarihte, dört yıldan uzun süren (Otuz Yıl Savaşları), daha çok sayıda ülkenin katıldığı (Napolyon koalisyon savaşları) ve tüm dünyayı etkileyen (Yedi Yıl Savaşları) savaşlar da vardır. I. Dünya Savaşı'nın ayırıcı ve belirgin özelliği, onun ilk topyekûn (total) savaş olmasıdır. Savaşlar, belki cephedeki asker için ölüm kalım sorunudur, ama bir ulus için bu her zaman doğru değildir. Savaşın bir ulus için ölüm-kalım savaşı olması demek, onun mutlaka topyekûn bir savaş olması demektir. Tarih boyunca savaşların, 1. ve II. Dünya Savaşı dışında, hemen hepsi sınırlı savaş niteliğinde olmuştur. Bunun en önemli nedeni, savaştan beklenen siyasal amacın sınırlı kalmasıdır. I. Dünya Savaşı, bir kere başlayınca denetimi olanaksız ve sonuçları hesaplanamayacak bir savaş haline geldi. 19. yüzyılda Bismarck savaşlarının kesin siyasal amaçları vardı ve o amaçlara varıldığında savaş durdurulmuştu. Sadowa ile Avusturya yenilip, Alman devletleri üzerindeki etkisi kırıldığı zaman, Bismarck savaşı durdurmuş, savunmasız kalmasına rağmen Viyana'ya girmemişti. Şimdi, savaş politikanın bir aracı olmaktan çıktı, başlangıçtaki amaçlar hemen unutuldu ve savaşın siyasal amaçlarına hiç bakılmaksızın ölü sayısının çok yükseldiği askeri girişimlerde bulunuldu. Böylece, araçlar artınca amaçlar da yükseldi. Savaş içinde çok sayıda insanın ölmesi ve maddi zararın yükselmesi, savaş sonundaki barışın niteliğini de etkiledi. Tam anlamıyla bir yıpratma savaşı haline gelen I. Dünya Savaşı'nda araçlar amaçları saptadı, amaçlar araçları değil. Belki de yıpratma savaşının ve topyekün savaşın en anlamlı ve kısa anlatımı budur. Özetle, I. Dünya Savaşı'nın en önemli özelliği, varılmak istenen amaçlar, bunlar için ödenen bedel ve alınan sonuçlar arasındaki orantısızlıktır. Savaşların amaçları neydi. Fransa AlsaceLorraine'i geri almak istiyordu. Buysa, ancak Almanya'nın yenilgisiyle olanaklıydı. İngiltere, Prusya militarizmini yıkmak ve Avrupa güç dengesine Almanya'nın yönelttiği tehdidi ortadan kaldırmakta kararlıydı. Bu da Almanya'nın yenilgisini gerektiriyordu. Almanya ise en tutkulu savaş amaçlarına sahipti. Avrupa'da başat güç olmak ve yeryüzünde İngiltere'nin yerini almak istiyordu. Ama, gördük ki dünyada başat olan gücün bu durumuna son verilmesi ancak büyük bir savaşla mümkündü. Iberik yarımadası devletlerinin ve daha sonra Hollanda ile Fransa'nın başat güç durumlarına son verilmesi, büyük savaşlar sonucu olmamış mıydı. Dolayısıyla, İngiltere'nin katılmadığı bir Alman-Fransız savaşı, büyük bir olasılıkla Avrupa ile sınırlı kalabilir, topyekün bir nitelik almayabilirdi. Ama başat güç olan İngiltere'ye meydan okuyan Almanya'nın mücadeleleri, mutlaka bir dünya savaşma dönüşecekti. Tarihin gösterdiği buydu. İşte böylesine amaçlarla yola çıkan ve savaş uzadıkça amaçları daha tutkulu biçimler alan devletlerin, mücadeleyi durdurup bir uzlaşmaya varmalarının olanağı yoktu. Savaş, 19. yüzyılın güçlü endüstri devletleri arasında olmuştur. Bu devletler tüm maddi ve manevi güçleri denetlemekte ve istedikleri biçimde kullanmaktaydılar. Ayrıca, modern teknolojinin tüm olanakları bu devletlerin kullanımına açıktı. Kısaca, I. Dünya Savaşı, tüm dünyayı denetimleri altına almış bulunan büyük devletlerin tüm ekonomik potansiyellerini ortaya koyarak yürüttükleri bir savaştı. Bu nitelikleriyle dünya ekonomisini köklü bir biçimde etkiledi ve dört uzun yıl Avrupa'nın ekonomik ve askeri gücünü tüketince, bu kıtanın zayıflama süreci de başladı. 20. Yüzyıla kadar savaşlar tek boyutlu bir nitelik taşımaktaydı. Yani, yalnız karada ve deniz yüzeyinde olmaktaydı. Teknolojik gelişmelerin ortaya çıkardığı uçak ve denizaltı, I. Dünya Savaşı'nı üç boyutlu bir hale getirdi. Kara ve deniz yüzeyine ek olarak, hava ve denizaltı da savaş alanları oldu. Hemen hemen eşit güçteki devletler, böyle bir savaş teknolojisini kullanarak, büyük bir inatla savaşı sürdürdüler. Bu nitelikleriyle, 20. yüzyılın bu ilk büyük mücadelesi, 19. yüzyıldakiler gibi yalnız sınırlardaki birliklerin değil, büyük kitlelerin savaşıdır. Askeri, sivili, kadını, erkeği, yaşlısı, genci ve hatta çocuğuyla tüm halkın katıldığı, etkilendiği ve sıkıntılarını paylaştığı bir savaştır. Savaşın çıkmasında sorumluluk kimindi. Hemen her savaş sonrasında olduğu gibi I. Dünya Savaşı'nda da galipler, sorumluluğu yeniklere yüklediler. Tarihçiler için sorumlunun bulunması bu kadar kolay olmasa gerek. Daha önce de belirtildiği gibi, tarafların hepsi davranışlarının sınırlı kalıplar içinde haklı ve tutarlı olabilirler. Tarihin de gösterdiği, tartışmasız saldırının kaynaklandığı devletlerin bile, bu saldırılarına haklı gerekçeler bulduklarıdır. Dolayısıyla, özellikle birçok devletin katıldığı savaşlarda sorumlu yu bulmak hiç de kolay değildir. İlerde, savaşın genel akışı içinde görüleceği gibi, I. Dünya Savaşı'nın sorumlularının aranması gibi belki de olanaksız bir uğraş içinde, şu genellemede bulunabilir Bunalımı başlatan ve tırmandıran Almanya olmuştur. Ancak ilk etkin askeri tedbirleri alan devletler İngiltere, Fransa ve Rusya, barışçı bir çözümü olanaksız kılan da Rus seferberliğidir. Habsburg Hanedanlığı altı yıl önce ilhak ettiği topraklar üzerinde hükümranlık haklarını böylece doğrulatmak istiyor, Sırplar da milliyetçilik ateşinin sönmediğini, oldu bittiyi kabul edemeyeceklerini anlatmaya çalışıyorlardı. Çokuluslu Avusturya Macaristan İmparatorluğu'nu bir arada tutan tek öğe, devletin tek meşruiyet kaynağı Habsburg Hanedanlığıydı ve bu hanedanlığın tek veliahdı öldürülmüştü. Sırp ulusçuluğunun, iyice denetim altına alınmadığı sürece, bunun büyük imparatorluğunun sonu olabileceğini düşünen Avusturya hükümetinin tepkisi çok sert oldu. Avusturya, Rusya ile tek başına karşı karşıya gelmekten çekindiği için, gerekli önlemleri almadan önce Almanya'ya danıştı. Bu sırada Baltık'ta bir deniz gezintisinde olan Kayzer ilginç bir ikilem içinde kaldı. Ya Avusturya'yı desteklemeyecek ve böylece tek başına kalan Avusturya harekete geçmediğinden herhangi bir bunalım ortaya çıkmayacaktı (ama, böyle davrandığı takdirde, belki de tek sadık müttefiki ile arası açılacaktı. Almanya ise bir saldırı karşısında, Avusturya'nın yardımı olmaksızın iki cepheli bir savaşı nasıl yürütebilirdi.) ya da Avusturya'yı destekleyerek bir bunalımı başlatacaktı. Ancak, her şeyden önce, şu küçük ve bağlaşığının başına bela kesilen Sırbistan bu işten kolay kolay kurtulmamalıydı. Ayrıca, bir hanedanlık üyesi öldürülmüştü ve bunun hesabının sorulmasında, Avrupa'nın çeşitli hanedanları birbirlerine yardım etmeseler bile, karşı da çıkmamalıydılar. Kuzeni olan Rus Çarı durumu anlayışla karşılayabilirdi. Kuzenine sonra yazacağı bir mektupla onu yumuşatabileceği düşüncesinin verdiği rahatlıkla, deniz sefası na devam etti ve Avusturya'ya destek sözü verdi. Ama, bu destek, altı imzalanıp miktar hanesi boş bırakılan bir çek gibiydi. Yine de, Avusturya'nın fazla ileri gidemeyeceğini düşünmüş olsa gerekti. Bu koşulsuz desteğin verdiği güvenle, Avusturya Sırbistan'a 48 saat süreli ve bağımsız bir devletin kabul edemeyeceği ağır bir nota verdi. 1908 bunalımındakinden farklı olarak, zaten Rusya'nın desteğini almış olan Sırbistan, Avusturya'nın ültimatomuna kaçamaklı yanıtlar verdi. Gerek Sırbistan ve gerekse Rusya, 1908'in küçük düşürücü günlerinden sonra böyle davranmaya karar vermemişler miydi. Bu davranış üzerine, Avusturya 28 Temmuz 1914'te Belgrad'ı bombalamaya başlayarak Sırbistan'a savaş ilan etti. Rusya'nın Sırbistan'a desteğini gösterecek, Avusturya'yı daha ileri gitmekten alıkoyacak ve istenmemesine rağmen savaş çıkarsa Rusya'nın savunmasını sağlayacak şey seferberlikti. Ancak, Genelkurmay Başkanı, böyle bir seferberlik olamayacağını, seferberliğin ya tam ilan edilebileceğini ya da bu işe hiç girişilmeyeceğini, Rusya bir savaşta hazırlıksızlık yüzünden yenilirse sorumluluk alamayacağını söyledi. Çar ikna olunca, Rusya 31 Temmuz'da genel seferberlik ilan etti. Rus seferberliğinin bir savaş ilanı sayılacağını daha önce açıklamış bulunan Almanya, bunun durdurulmasını istedi ve olumlu bir yanıt alamayınca, 1 Ağustos'ta Rusya'ya, 3 Ağustos'ta da Fransa'ya savaş açtı. Kuzenler ve hanedanlar arasında olması gereken anlayış ve dayanışma köhne bir imparatorluğun kaprisleri, Sırp milliyetçiliğinin şiddeti ve modern devletlerin dar ulusal çıkar hesaplarına yenik düştü. Almanya, barış zamanında hazırlamış bulunduğu Schlieffen Planı'na uygun olarak, Fransa'yı hemen ezip seferberliğini tamamlama çabası içinde bulunan Rusya'ya sonra dönmek istediğinden, Fransa'ya saldırıda en kolay yol olan Flander düzlüklerinden ordusunu geçirmek istedi ve bunun için Belçika'ya zararsız geçiş hakkı için başvurdu. Tarafsız bir ülke olan Belçika, İngiltere'ye danıştıktan sonra Almanya'nın önerisini reddedince, Almanya 4 Ağustos'ta Belçika'ya saldırdı ve İngiltere de Almanya'ya savaş açtı. Böylece, 4 Ağustos 1914 tarihine gelindiğinde üç cephede savaş başlamıştı Alman-Fransız cephesi, Alman-Rus cephesi ve Avusturya-Sırbistan cephesi.27 2. Çabuk Sönecek Büyük Ümitler 1. Dünya Savaşı, savaşın kısa süreceği yanılgısı ve sağlam bir temeli olmayan coşkuyla başladı. Fransız askerleri, kendilerini cepheye götürecek trenlere binerken vagonların üzerine Berlin'e yazıyorlar, İngilizler bu iş yıl sonuna biter diyorlardı. Berlin'de Kayzer, teftiş ettiği birliklerine sonbahar yapraklarıyla birlikte, zaferle Berlin'de olacaksınız kehanetinde bulunuyordu. Kehaneti, dört yıl sonrasının sonbaharında, birlikleri yenik olmak koşuluyla, doğru çıktı. Bunların tümü, 1866 ya da 1870'te olduğu gibi kısa bir savaşla, ülkeleri açısından en olumlu sonuçların alınacağını sanıyorlardı. Kısaca, 1914'te genel bir coşku havası vardı. O dönemin kuşağı ciddi ve yıkıcı bir savaş deneyine sahip değildi. Bir tek İngiliz Dışişleri Bakanı Sir Edward Grey gerçeği sezer gibi olmuştu. Bir akşamüstü Londra sokak lambaları yakılırken bu lambalar yarın sabah söndürülecek ancak bir daha herhalde dört yıl sonra yakılacak demişti. Gerçekten, Avrupa insanının büyük umutları, çok kısa bir süre sonra söndü. Dört yıl sürecek olan yıpratma savaşı başlamıştı. Yıpratma savaşı, savaşan toplumlara büyük yükler yükledi. Büyük sorunlar çıkardı. Bu duruma karşı tepki, hemen hemen her toplumda toplumsal denetimin, önceki yüzyıllarla karşılaştırılamayacak ölçüde, sıkılaştırılmasıdır. Uzun bir savaş beklenmediği ve bir örneği de bulunmadığı için, bu denetim planlı bir biçimde yapılamadı. Milyonlarca askerin seferber edilmesi, giydirilmesi, beslenmesi ve silahlandırılması, işgücünün ve doğal kaynakların kıt olduğu savaş döneminde üretimin sürdürümesi, sivil toplumun beslenmesi ve morallerinin yüksek tutulması gibi güç işler, günlük uygulamalarla ve adım adım gerçekleştirilmeye çalışıldı. Ancak, sorunlar çok büyük, karmaşık ve birbirleriyle bağlantılıydı. Savaşın baskısı karşısında 19. yüzyılın liberal kuram ve uygulamasıyla faaliyet alanı sınırlı tutulmuş olan hükümet, yeni yetkiler eline geçirdi. Önceleri bir gece bekçisi olarak görülen hükümet, bireyi ve maddi değerleri seferber etmeye başladı, ekonomik yaşamı yönetti, söz ve yazı özgürlüklerini kısıtladı. Savaş koşulları altında hemen hemen hiçbir tepki de görmedi. Almanya, İngiltere ve Fransa'da parlamentolar güçlerinden çok şey yitirdiler. Her devlette sivil toplum büyük sıkıntılar içine itildi. Askeri ve sivili, kendi yaşamlarının ya da en yakınlarının yaşamlarının, sonu gelmeyecek bir savaşın hiçbir kazanç sağlamayan anlamsız bir muharebesinde sona erebileceği korkusunu dört yıl boyunca taşıdı. 1916 yılına gelindiğinde, 1914 Ağustosunun hevesli ve coşkulu havası yerini umutsuzluğa, bunalımlara ve korkuya bıraktı. 1914 Yılında Batı Cephesi Batı cephesindeki savaş için Alman Genelkurmayının elinde Schlieffen Planı hazırdı. Bunun başarısı ise, Rusya seferberliğini tamamlayana kadar, ki bu en az bir ay sürerdi, Fransa'nın safdışı edilmesine bağlıydı. Planın batı cephesindeki amacı, Fransa'nın endüstri bölgeleri olan kuzey ve kuzeydoğusunun ve bu arada Paris'in hemen işgali, Fransa tarafından çok iyi korunmuş bulunan Verdün bölgesinin kuzeyden çevrilerek, bu korunmanın boşa çıkarılmasıydı. Bunların yanında, Fransa'nın doğu bölgesi ağaçlık olduğu için büyük ordu harekâtına uygun değildi. Oysa, Belçika ile sınırdaş olan kuzey bölgesi düzlüktü. Paris'in işgali ve böylece Fransa'nın teslimi 6 hafta içinde gerçekleştirilmeliydi. Çünkü, doğudaki zayıf Alman ordusu ile Avusturya ordusu, Rusya'ya karşı ancak bu kadar dayanabilirdi. Böylece, Fransa'nın tesliminden sonra, seferberliğini tam anlamıyla bitirmemiş olan Rusya'ya çullanılabilecekti. Ancak, Almanya'nın Belçika üzerinden ileri harekâtı 24 saat içinde Liege kentinde durduruldu. Küçük ve güçsüz Belçika'nın direnişi umulduğundan daha güçlü çıktı ve Liege ancak on üç gün sonra, 16 Ağustos'ta düşürülebildi. Schlieffen Planı 12 günlük bir gecikmeye uğramıştı ve bu gecikmenin nasıl doldurulacağı planda yazılı değildi. 1905 yılında hazırlanan planın mimarı olan Schlieffen ise savaş başlamadan bir yıl önce ölmüştü. Tam bir panik içinde, Alman genelkurmayı kenti Zeplin ile havadan bombalamışsa da, Belçikalıların direnişi kolay kıramamıştır. Ancak, bu tür bombalamayla, 20. yüzyılın en önemli ve etkili savaş uygulaması da başlatılmış oluyordu. Büyük savaşların İkincisinde, son derece hantal ve etkisiz olan Zeplin yerine savaş uçakları kullanılacaktır. Liege duraklamasının İtilaf devletleri için en büyük yararı, bir İngiliz birliğinin Kıta'ya çıkacak zamanı bulması ve Fransız birliklerinin yanında yer almasıdır. Belki de, Almanya için, I. Dünya Savaşı'nda sonun başlangıcı, bu Liege direnişi olmuştur. Liege duraklamasından sonra Almanya, Paris'i 6 haftada düşürümeyeceğini anladı. Ama, zaman geçtikçe Rusya seferberliğini tamamlıyor ve Almanya iki cepheli savaş tehlikesiyle her geçen gün daha çok burun buruna geliyordu. Alman genelkurmayı bu kez doğudan Paris'e girmeyi denediyse de, Marne akarsuyunda güçlü bir Fransız direnişiyle karşılaştı. Burada, I. Dünya Savaşı'nın kanlı muharebeleri arasında sayılan Marne Muharebesi verilmiş ve bu savaşın sonucunu etkileyen önemli bir duraklama olmuştur. 6-12 Eylül arasındaki Marne direnişinden sonra, Schlieffen Planı'nın başarısızlığı açık bir biçimde ortaya çıktı. Çünkü, savaşın başlangıcından bu yana bir ay geçmesine karşılık, Fransa teslim olmamıştı. Ancak, Fransa da karşı saldırılarda başarılı olamadı ve Alman ordularını Fransız topraklarından atamadı. Schliejfen Planı'nın başarısızlığının temel nedeni, umulmadık Belçika ve Fransız direnmesidir. Bunun da nedenini, 19. yüzyıldan bu yana savaş stratejisinde ortaya çıkan değişikliklerde aramak gerekir. 19. yüzyılda iyi bir topçu ateşi, süvari birliği ve hareketi iyi planlanan piyade ile saldırı savunmadan daha avantajlıydı Şimdi, savaş sanatına yeni silah ve araçların girmesiyle, savunma saldırıdan avantajlı duruma geldi. Umulanın üstünde başarı sağlayan ve belki de I. Dünya Savaşı'nın niteliğini belirleyen, Endüstri Devrimi'nin ikinci aşamasının ürünü olan çelikten yapılan dikenli tel idi. İki metre yüksekliğinde dikenli tel, bunun arkasında bir buçuk iki metre derinliğinde ve içinde piyadelerin bulunduğu bir hendek ve bu hendeği arkasından koruyan makinalı tüfek yuvası, I. Dünya Savaşı'nın en yaygın savaş düzenini oluşturdu Siper. Savaşta böylesine iyi korunmuş siperi, topçu ateşi, süvari ve piyade birlikleri ile ele geçirmek çok zorlaşmıştı. 1914 yılının sonunda batı cephesinde siper savaşı başlamış durumdadır. Artık, I. Dünya Savaşı, bu tipte siper savaşlarının yer aldığı bir yıpratma savaşı niteliğini kazanacaktır. Savaşı da, maddi kaynakları kolay kolay tükenmeyecek, büyük sömürgelere sahip olan tarafın kazanacağı yavaş yavaş belli olacaktır. 2. 1914 Yılında Doğu Cephesi Doğuda savaş, 12 Ağustos 1914'te Avusturya'nın Sırbistan'a saldırısıyla başladı ve Avusturya Bosna yolu ile Belgrad'a doğru ilerledi. Büyük Avusturya-Macaristan İmparatorluğu'nun küçük Sırbistan'ın başkentine gireceği sanılırken, çatışmalar aralık ayma kadar sürdü ve Belgrad üç aylık bir gecikmeyle düştü. İki hafta içinde toparlanan Suplar, Belgrad'ı geri aldıkları gibi, Avusturya ordularını Tuna'nın kuzeyine de attılar. Böylece, Avusturya'nın zayıflığı açık bir biçimde ortaya çıktı. Almanya için durum zorlaşmıştı. Çünkü, yalnız Fransa'yı yenememekle kalmamış, aynı zamanda doğu cephesinde Avusturya'ya da güvenemeyeceğini, asıl sonucu Alman kuvvetleriyle alması gerektiğini anlamıştı. Üstelik Rusya, Almanya'nın umduğundan daha çabuk seferberliğini tamamladı. 17 Ağustos'ta Doğu Prusya'ya girdi ve hızla batıya doğru ilerlemeye başladı. Rusya'nın bu ilerlemesi karşısında doğudaki Alman ordularının başına, Alman ulusal birliği kuruluşunda çıkan savaşlarda görev yapmış Hindenburg ile ilerde büyük bir Nazi sempatizanı haline gelecek olan Ludendorff getirildi. Birlikleri arasındaki haberleşmede şifre kullanmayı bıraktı ve ikmal merkezleriyle olan bağlantısının güçleştiğini görmemezlikten gelerek, Almanya içlerine doğru ilerledi. Gerçekte, Rus ordu birliklerinin hareketlerini bilen Alman generalleri, onları Tannenberg bölgesindeki bir pusuya doğru çekmekteydiler. Burada büyük bir Rus ordusu çember altına alınarak yenilgiye uğratıldı ve 120.000'in üstünde esir alındı. Böylece Rus ilerlemesi durdurulmuş, doğuda Almanya büyük bir zafer kazanmıştı. Rusya çok yıpranarak vurucu gücünü yitirmişti. Bağlaşıklarından silah ve cephane yardımı isteyerek, bundan sonra savunma durumunda kalacağını bildirdi. Rusya'nın tekrar saldırıda bulunarak, Fransa'nın üzerindeki Alman yükünün hafiflemesini isteyen İngiltere ile Fransa, bağlaşıkları Rusya'ya acil silah yardımı yapmak isteyecekler ve bu da 1915 yılında bu amaçla geçmek girişiminde bulunacakları Türk Boğazlarında ünlü Çanakkale Savaşlarının verilmesine yol açacaktır. Avusturya ise Rusya'ya karşı Galiçya cephesinde bir Tannenberg kazanamadı. Bu cephede uzun ve kanlı savaşlar sonunda her iki taraf da önemli bir avantaj sağlayamamıştı. Böylece, yıpratma savaşının ilk dönemi bitti. Savaşın ilk yılında savaşanlardan hiçbiri amacına ulaşamamıştı. Almanya, bir darbede Fransa'yı yenip Paris'i eline geçirememiş, Fransa ise Alman ordularını topraklarından atamamıştı. Avusturya Sırbistan'ı yıkamamış, Rusya da Almanya'ya karşı zafer kazanamamıştı. İngiltere ve Almanya birbirlerinin deniz güçlerini yıkamamışlardı. Ancak, 1914 yılı biterken bütün açıklığı ile görülememesine rağmen, zaman İtilaf devletlerinin lehine işlemeye başlamıştı. Yıpratma savaşında hammaddelerin artan önemi ve kolay bulunamaması dolayısıyla, geniş sömürgelere sahip olan ve bunlarla deniz ulaşımını hâlâ elinde tutan İngiltere ile Fransa daha avantajlı duruma gelmişlerdi. Bir darbede ve kısa sürede kesin zafer söz konusu olmayınca, temelde hâlâ bir kara devleti olan Almanya ve Avusturya'nın işi zorlaşmış, uzun bir savaşa dayanıp dayanamayacakları sorulmaya başlamıştı. 3. 1915 Yılında Batı Cephesi 1915'te yani savaşın ikinci yılında batı cephesinin öyküsü, taraflara somut hiçbir şey kazandırmayan uzun ve son derece kanlı muharebelerdir. I. Dünya Savaşı'nda siper ilginç bir yerdi İsviçre sınırından Manş denizine kadar uzanan, savaşın orada başlayıp bittiği, yorgun askerlerin orada savaşıp dinlendiği ve uyuduğu, çoğu kez bir buçuk metre derinliğinde, bir kısmı yarısına kadar su dolu, sonsuz gibi görünen iki sıra hendek şeridi. Bir hendekte bir taraf, İkincisinde öteki taraf ve Çanakkale cephesinde görüldüğü gibi, düşman askerlerin savaşmadıkları zaman birbirlerine yiyecek ve içecek maddesi fırlatabilecekleri kadar birbirine yakın olan iki ölüm hendeği. Siperin çevresi, aşılması son derece güç olan dikenli telle çevrili olunca ve bir de arkasından makinalı tüfek yuvasıyla desteklenince, ele geçirilmesi son derece güç olan bir yer haline geliyordu. Bir ara, taraflar düşmanlarının siperlerini zehirli gaz bombası ile ele geçirmeye çalıştılar. Zehirli gaz havadan ağır olunca, siperin üstünde patlatıldığında hendeğin dibine çökmekte ve buradaki askerleri öldürmekteydi. Ancak, zamanla bunun büyük dezavantajları ortaya çıktı ve karşı-silahı da bulundu gaz maskesi. Gaz bombasını atarken rüzgârı çok iyi hesaplamak gerekiyordu. Çünkü, bir süre sonra yön değitirirse, taraflar kendi attıkları gaz bombasıyla kendileri avlanmış oluyorlardı. Ne olursa olsun, bu siperleri delmek için taraflar inatla saldırılarda bulundular ve her saldırı binlerce kişinin ölmesine yol açtı. Bu yüzden batı cephesinde savaş uzayıp gitti. 1915 yılının sonbaharına geldiğimizde, yani savaş tam bir yaşındayken, tarafların batı cephesinde ölü sayıları şöyleydi İngiltere 60.000, Fransa 190.000 ve Almanya 210.000. Buna karşılık, 1915'te batı cephesinde hiçbir amaç gerçekleşmemiş ve hemen hemen hiçbir toprak kazanılmamıştı. İngiltere'ye gelince, Almanya bu devleti havadan hantal zeplinlerle bombalamaya başladı. Ancak, bunlar çok kolay hedef olduklarından, 1916 yılında bombalamayı kesti ve zaten 1916'dan başlayarak bombardımanın zararı çok az da olsa (tüm savaş boyunca 11.000 kişi öldü) bu savaş biçimi İngiltere'de büyük bir karışıklık ve Almanya'ya karşı nefret yarattı. Çünkü, İngiliz insanı bu tarihine kadar kendi Adası'nda hiçbir savaş görmüş değildi, İngiliz askerleri sürekli ya Avrupa'da ya da sömürge bölgelerinde mücadele etmişlerdi. Dolayısıyla, hazırlıksız yakalanan İngiltere'de günlük yaşam bozuldu, her gece uygulanan karartma tüm savaş boyunca sürdürüldü. Almanya, Zeplin'den sonra daha tehlikeli ve çok önemli siyasal sonuçlar doğuracak olan bir başka silah kullanmaya başladı U-Boat ya da Unterseeboot, yani denizaltı. Bu araç denizin altında olduğu zaman çok yaman bir silah, üstündeyse savunmasız bir araçtı. Önemli üstünlüğü gizli seyredip habersiz torpillemesiydi ve Almanya tarafından, bu özellikleriyle, kendisine karşı İngiltere ve Fransa'nın uyguladığı deniz ablukasını kırmak amacıyla savaş alanına sokulmuştu. O zamana gelene kadar, savaş hukuku uygulamasına göre, bir savaş gemisi bir düşman ticaret gemisi gördüğü zaman tehditle onu durdurur, tüm mürettebat ve yolcuları kendi gemisine alır ve ondan sonra batırırdı. Ancak, denizaltı bunu yapacak ne yere ne de güce sahipti. Dolayısıyla, savaş gemileriyle birlikte ticaret gemilerini de habersiz batırmaya başladı ve bu süreç içinde yüzlerce sivil yaşamlarını yitirdi. Tüm bu gelişmelerde, büyük deniz güçleri olan İngiltere ve tarafsızlığını sürdürmekte olan ABD'nin şiddetli tepkisine yol açtı. Bu denizaltı savaşının sonucu olarak, 1915 Mayısında Lusitania ve Ağustosunda Arabic adlı İngiliz yolcu gemileri, Alman denizaltıları tarafından batırıldı ve birçok Amerikan yurttaşı da öldü (yalnız Lusitania'da 1200 kişi yaşamını yitirmişti). 4. 1915 Yılında Doğu Cephesi 1915 yılının kışında Rusya'ya karşı ortak Alman-Avusturya harekâtı başarılı oldu ve iki hafta içinde Rusya içinde 120 km. kadar ilerlediler. Tam başarısızlık ve işgalden korkan Rus hükümeti bağlaşıklarına başvurarak, bu baskının azalmasını sağlayacak olan yeni bir cephenin açılmasını istedi. Yeni cephe, Osmanlı devletinin topraklarında ve önemli bir ulaşım yolu olan Boğazlarda açılmak istenecektir. Bu davranışın nedenleri olarak şunlar söylenebilir (i) Bu harekât başarılı olup Boğazlar açıldığı takdirde, Rusya ile bağlantı sağlanmış olacak ve savaş malzemesi gönderilebilecekti. Rusya yeterince güçlendiği takdirde Almanya'ya doğudan yüklenecek ve böylece Almanya'nın Fransa cephesideki ağırlığı azalacaktı. (ii) Trakya işgal edildiği takdirde, Almanya'nın Balkanlardaki üstün durumu sarsılacak ve güneyinden de tehdit edilmiş olacaktı. Bu da, Fransa üzerindeki yükü hafifletebilirdi. (iii) İtalya ile Romanya hâlâ savaşa girmemişlerdi. İtilaf devletleri Balkanlar'da üstünlük sağlarlarsa, bu devletlerin Almanya'dan korkusu kalmaz ve İtilaf devletlerinin yanında savaşa katılabilirlerdi. (iv) Kuvvetlerinin bir bölümünü Çanakkale'ye çekmek zorunda kalacak olan Osmanlı devletinin, Kafkas cephesinde Rusya üzerideki baskısı hafifletilecekti. Doğal olarak, Boğazlar bölgesinde cephe açılması kararının verilmesini kolay hale getiren bir durum da, İngiltere ve Fransa'ya göre, daha iki yıl önce küçük Balkan devletlerine yenilen Osmanlı devletinin zayıflığıydı. Karaya asker bile çıkarmadan, savaş gemileriyle Boğazlar açılabilir ve İstanbul ele geçirilerek, bu devletin hemen 1915 yılında teslimi sağlanabilirdi. Ancak unutulan nokta, Osmanlı devleti ne kadar zayıf olursa olsun, Çanakkale'deki insanların, Osmanlı hanedanlığının uzak topraklarında değil, kendi anayurdunda savunma yaptığıydı. Osmanlı-Alman İttifakı Osmanlı devletinin Almanya'nın yanında savaşa girişinin ve yenilgisinin nedenlerinin araştırılmasında, üçlü itilaf ve üçlü ittifak devletlerinin Yakındoğu politikalarının bilinmesi gerekir. Balkan Savaşları, Balkanlar bölgesini iki karşıt kampa bölmüştü Bir yanda Sırbistan, Romanya ve Yunanistan öte yanda Bulgaristan. Birinci kampta olan ilk üç devlet, Balkan Savaşlarından galip olarak çıktıklarından, İtilaf devletlerinin koruyuculuğu altındaydılar. Özellikle Rusya, Avusturya'nın Balkanlar'daki baskısını sınırlamak ve İstanbul üzerindeki tutkularını gerçekleştirmek için, bu grubun başını çekiyordu. Balkanlar'daki Rus düzenlemelerine karşı çıkan Avusturya ise, Sırbistan'a egemen olmak, faaliyetlerini sınırlamak ya da bu devleti ezmek istiyordu. Avusturya'nın bu politikası, Balkanlar'da Sırbistan'a karşı genişleyip, Ayastefanos Bulgaristanı'nı kurmak isteyen Bulgaristan'ın işine gelmekteydi. Bu yüzden, Bulgaristan, Balkan Savaşlarından sonra Avusturya yanlısı bir dış politika izlemeye başlamış ve bu devletle bağlantı kurmaya çalışmıştır. Almanya tarafından da desteklenen bu yakınlaşma, 1914 Haziran'ında büyük miktarda bir borç anlaşmayla sonuçlanmış ve böylece Bulgaristan fiilen üçlü İttifaka bağlanmıştır. Almanya, Osmanlı devletine karşı ikili bir politika izliyordu. 1. Dünya Savaşı'nda, Osmanlı ordularının komutasında en yüksek mevkilere kadar gelecek olan Liman Von Sanders gibi ünlü bir generalini, Osmanlı hükümeti üzerinde etki yapmak ve orduyu güçlendirmek için Osmanlı devletine göndermişti. Bu askeri etki, Bağdat demiryolu ayrıcalıklarıyla birlikte düşünüldüğünde, Almanya Yakındoğu'da büyük bir üstünlüğe sahip olacaktı. Alman politikasının ikinci yüzü, Almanya'nın 1914 yılında gizli olarak İngiltere ve Fransa ile yaptığı demiryolu anlaşmasıydı. Bu, Osmanlı devletini etki alanlarına bölüyordu. Devlet, bütün çabalara rağmen parçalanacak olursa, Almanya bu paylaşmadan aslan payını alacaktı. İtilaf devletlerinin Balkanlara ve Osmanlı devletine yönelik politikalarıysa karışık ve birlikten uzaktı. İngiltere ve Fransa, Almanya ile yaptıkları demiryolu anlaşmalarıyla, devleti etki alanlarına ayırmışlardı. Rusya ise, bu durum karşısında Osmanlı devletiyle ilgili konularda statükocu bir tavır aldı. Çünkü Boğazlar'da Almanya gibi güçlü bir devleti komşu olarak istemiyordu. İşine gelen, hiçbir büyük devletin karışmaması, durumun olduğu gibi korunmasıydı. Ancak böyle bir durumda, Boğazlar konusundaki emellerini gerçekleştirme olanağına sahip olabilirdi. Oysa, Almanya'nın İstanbul'daki çok yönlü faaliyeti hiç işine gelmemişti. İşte bu nedenlerle, statükocu bir Osmanlı politikası izlemeye başlamıştı. Rusya, Balkanlar'da ise kendi denetiminde bir Balkan ittifakı kurmak peşindeydi. I. Dünya Savaşı, daha önce görüldüğü gibi, Sırbistan ile Avusturya'yı Balkanlar'da çatışır halde buldu. Yunanistan ile Romanya, İtilaf grubuna yönelik bir yansızlık içindeydiler. Bulgaristan, İttifak devletleriyle antlaşma yapma peşindeyken, Osmanlı devleti 3 Ağustos 1914'te geleceğini Almanya'ya bağladı. Bu tarihte Osmanlı yöneticileri Almanya ile bir antlaşma imzaladılar. Bu anlaşmanın iki taraf için de nedenleri, buraya kadarki açıklamalardan ortaya çıkacaksa da, bir kez daha ve toplu bir biçimde belirtmede yarar vardır. Her şeyden önce, İttihat ve Terakki önderleri ve bu arada özellikle Savaş Bakanı Edirne fatihi Enver Paşa'ya göre, Almanya askeri bakımdan Avrupa'nın en güçlü devletiydi ve çıkacak bir savaşı kazanacaktı. Dolayısıyla Osmanlı hükümeti, Almanya'ya yaklaşmada duraksamadı. İkinci olarak, 1878 yılında İngiltere'nin Osmanlı devletini parçalama politikasına başlamasından sonra, İngiltere'den boşalan yeri yavaş yavaş Almanya almaya başlamış ve bu devlet denge politikasında Osmanlı devletinin tek dayanağı olmuştu. Üçüncü olarak, özellikle 1890'lardan sonra, Almanya'nın Osmanlı ekonomisi üzerinde etkin bir devlet durumuna gelmiş olmasını da hesaba katmak gerekir. Son olarak, Almanya, Rusya'ya karşı Osmanlı devletini yanına alabilmek için, Rusya'da yaşamakta olan Türkler'in Osmanlı sınırları içine alınmasını amaçlayan Pantürkist hareketi de kışkırtmaktaydı. Osmanlı yöneticileri, çıkacak bir savaşta, Rusya'nın yenilgisiyle bu ülkünün gerçekleşebileceğini de umduklarından, Almanya'ya yanaştılar. Bir savaşta Osmanlı devletinin kazanılması, Almanya için şu avantajları sağlayacaktı Her şeyden önce, Osmanlı devletinin Kafkaslar'da açacağı bir cephe, Rusya'ya karşı yürütülecek savaşı kolaylaştıracak, özellikle Avusturya'nın Galiçya cephesindeki yükü hafifleyecekti. Ayrıca, Osmanlı monarkının Halife sıfatıyla tüm Müslümanlar için ilan edeceği kutsal cihat İngiliz ve Fransız sömürge imparatorluklarında yaşayan Müslüman halkı ayaklandıracak ve böylece İtilaf devletleri en hassa noktalarından vurulmuş olacaktı. Bu koşullar altında Alman-Osmanlı Antlaşması, I. Dünya Savaşı başladıktan sonra, 2 Ağustos 1914'te hazırlandı ve bir gün sonra imzalandı. Anlaşmaya göre Almanya ve Osmanlı devleti, Avusturya ile Sırbistan arasındaki çatışmada tarafsız kalacaklardı. Ancak, bu çatışma bir Alman-Rus savaşına dönüşürse (Antlaşmanın imzalandığında dönüşmüştü bile ve Osmanlı yöneticilerinin belki bundan haberleri de yoktu) Osmanlı devleti Almanya'nın yanında savaşa katılacaktı. Buna karşılık, Osmanlı devletinin toprak bütünlüğü Rusya tarafından bozulursa, Almanya Osmanlı devletine yardım edecekti. 2.Osmanlı Devletinin Savaş Dışı Durumu Osmanlı devleti savaşın ilk aylarında savaşdışı durum ilan etti. Bu gerçekte akıllıca bir hareketti. İmparatorluk, büyük bir savaşın yükünü çekemeyecek kadar zayıftı. Osmanlılar'ın savaş-dışı durumu, Boğazlar'dan geçebildikleri için. İtilaf devletlerinin işine gelmekteydi. Bu yüzden, Almanya'nın bu tarihten sonra Osmanlı devletine karşı tutumu, bu devleti savaşa sokma temeline dayanacak ve iki Alman savaş gemisi bu yolda uygun bir araç olarak kullanılacaktır. Osmanlı devleti, donanması için İngiltere'de Reşadiye ve Sultan Osman adlı iki savaş gemisi yaptırıyordu. Halktan toplanan paralarla finanse edilen bu iki zırhlı, Ege'de Yunanistan'a karşı deniz üstünlüğünü sağlayacak, Karadeniz'de Rusya'yı tehdit edebilecekti. Sultan Osman Mayıs ayında bitip de Osmanlı devletinin parasını ödediği bu gemiyi almak isteyince, İngiltere vermemek için bir bahane buldu Yunanistan'ın bu gemiyi denizaltı ile batıracağını haber almıştı. Reşadiye bitene kadar beklenmesini istedi. İngiltere, kısa bir süre sonra savaş çıkabileceğini sezmiş ve bu iki güçlü ve modern gemiyi Osmanlı devletine vermek istemiyordu. Bu yüzden, Temmuz'da İkincisi de bittiğinde yeni bahaneler sıralandı ve Ağustos'ta da el koydu. 30 milyon dolara mal olan zırhlılar, sanki Osmanlı devleti tarafından İngiltere'ye hibe edilmişti. İngiliz Dışişleri Bakanı Sir Edward Grey , Osmanlı hükümetine gönderdiği notada, özetle, Osmanlı hükümeti, İngiltere'nin gemilere neden el koyduğunu anlayacaktır. İngiliz hükümeti, Osmanlı devletinin mali ve öteki kayıplarına çok üzülmektedir ve bunun üzerinde durulacaktır diyordu ve notada tazminattan herhangi bir bahis yoktu. Böyle bir davranışın, Osmanlı devletini Almanya'nın yanına iteceği apaçıktı. Demek ki, İngiltere bu iki zırhlıya, Osmanlı devletinden daha çok önem vermekteydi. Nota İstanbul'a geldiği gün Alman-Osmanlı anlaşması imzalanmıştı. Bu arada, Akdeniz'de, Osmanlı devletini savaşa sokacak büyük oyun yavaş yavaş tezgahlanmaktaydı. Daha kara savaşı başlamadan, Alman Akdeniz filosu komutanı Wilhelm Souchon'a, 4 Ağustos'ta Berlin'den şifreli bir telgraf geldi Osmanlı devleti ile anlaşma dün imzalandı. Hemen İstanbul'a doğru hareket ediniz. Komutası altında iki yeni, hızlı ve savaş gücü yüksek zırhlı vardı. Ağır kruvazör Goeben ile hafif kruvazör Breslau. O zamana kadar tarihte hiçbir savaş aracı, bu iki geminin, bu şifreden sonraki yedi günlük yolculuğu kadar, dünyanın geleceğini etkilememiştir. Amiral Souchon şifreli telgraf aldıktan sonra harekete geçtiğinde, Osmanlı hükümeti hâlâ kararsızdı. İngiltere düş kırıklığı ve kızgınlık yaratmıştı Rusya'dan korkuluyordu ve Almanya'ya da tam güvenilemiyordu. İttihat ve Terakki'nin önderi olan Enver Paşa hevesli ve inanmış bir Alman yandaşıydı. Avrupa'nın geleceğinin Almanya'da olduğuna inanıyordu. Komitenin siyasi önderi Talat Bey, Enver Paşa kadar durumdan emin değildi. İtilaf devletlerine göre, Almanya'dan daha çok ödün alınabileceğini biliyordu. Büyük devletlerin savaşında, yansızlık politikasının Osmanlı devletinin sonu olacağını düşünüyordu. İtilaf devletleri galip çıkarsa, Osmanlı'nın bu grubun baskısı ile Osmanlı devleti yıkılabilirdi. Almanya galip çıkarsa, bu devletin koruyuculuğu altına girebileceğini biliyordu. Öteki hükümet üyeleriyse, İngiltere ile pazarlık yapılabileceğine inanıyorlardı. İstanbul, bu düşüncelerle bir bekleyiş dönemine girdiğinde, Kayzer, iki cepheli savaş korkusunun altında, Osmanlı devleti ile anlaşmaya daha çok önem vermeye başladı. Osmanlı devleti, Karadeniz'e çıkışı kapayıp, Rusya'nın bağlaşıklarıyla bağlantısını kesecek tek devletti. İngiltere ile Fransa'nın Akdeniz'deki endişesi de, Kuzey Afrika'dan Fransa'ya birlik şevkinin engellenmesiydi. Dolayısıyla, onların da gözleri bu sevkiyatı engelleyebilecek iki Alman zırhlısındaydı. Goeben ile Breslau, İstanbul yolundayken 6 Ağustos'ta Berlin'den yeni bir telgraf aldı Siyasal nedenlerle şimdilik İstanbul'a gitmekten vazgeçin. Bunun nedeni, Osmanlı hükümetindeki bölünme ve bunun sonucu olan kararsızlıktı. Enver Paşa, gemilerin gelmesine izin vermiş olmasına rağmen, böyle bir davranış savaş-dışı durumla bağdaşmayacağı için, Osmanlı hükümetinin öteki üyeleri ve Sadrazam karşı çıktılar. Ancak, bu sırada amiral Souchon da çok güç durumda kaldı. Ege denizine girerken zırhlısının iki kazanının çalışmadığı anlaşıldı dolayısıyla İngiliz donanmasının önünden Batı Akdeniz'e doğru kaçamazdı. Kararını kendi başına verdi İstanbul'a gidecek, Türkler'i iradeleri dışında da olsa zorlayıp savaşı Karadeniz'e sıçratacak ve Osmanlı devletini geleneksel düşmanı olan Rusya ile savaştıracaktı. Bu kararı verdiği zaman tarih 8 Ağustos'tu ve İngiliz zırhlıları giderek Alman zırhlıları Goeben ve Breslau'a yaklaşıyorlardı. Çünkü, yeri belli olacağından İstanbul'la telsiz bağlantısı kuramıyordu. Üstelik bir başka gemiyle İzmir'deki Alman Deniz Ateşesi'ne şu haberi gönderdi Askeri durum düşmana Karadeniz'den saldırıyı gerekli kılıyor. Boğazlar'dan geçmem için izin isteyin. 10 Ağustos'ta yanıt geldi İçeri girin, kalelerin teslimini isteyin ve gönderilecek rehberi yakalayın. Souchon, bunun ne anlama geldiğini bilmeden Boğazlara doğru yelken açtı . Çanakkale Boğazı'nın girişinde demirleyip, rehber gönderilmesini isteyen bayrağı çekti. Bunun üzerine Enver Paşa, Sadrazama danışmadan geçiş izni verdi ve İngiliz filosunun Goeben ile Breslau'yu izlemeleri durumunda ateş emrini de verdi. Böylece, iki Alman zırhlısı Boğazlara girdi ve İngiliz donanması da Boğazı abluka altına aldı. Uluslararası hukuk kurallarına göre, Osmanlı devletinin bu iki gemiyi silahtan arındırması ve savaş sonuna dek el koyması gerekiyordu. Osmanlı yöneticileri bunun yerine çoğu için bir emrivaki olan bu olaydan bir çıkış yolu buldular. Osmanlı devleti, İngiltere tarafından el konmuş bulunan Reşadiye ve Sultan Osman zırhlılarına karşılık olarak, Goeben ile Breslau'u hiç para ödemeden satın aldılar ve Yavuz ile Midilli adlarıyla Osmanlı donanmasına kattılar. Bundan hemen sonra, Osmanlı donanmasının başına Amiral Souchon getirildi. Böylece, İngiltere'nin el koyduğu iki gemi, Osmanlı donanmasına başka yoldan katılmış oldu. İki savaş aracıyla ilgili bu dramatik gelişmelerin son derece önemli sonuçları olmuştur. Bir kere, Yavuz ile Midilli, Alman ve Osmanlı deniz kuvvetlerinin Karadeniz'i denetlemelerini sağladı. Bu gemilerle Osmanlı donanması Karadeniz'deki Rus donanmasından daha güçlü hale geldi ve böylece Rusya'nın İstanbul'a saldırma olasılığını çok azalttı. Ancak, bundan daha önemli olarak, Amiral Souchon'un donanma komutanlığına getirilmesi, Almanya'nın İstanbul üzerindeki denetimini güçlendirdi. Artık Almanya, Osmanlı devletini ne zaman isterse o zaman savaşa sokabilirdi. Dönemin Maliye Bakanı Cavit Bey, kendisine Brüksel'in ele geçirildiği haberini ileten bir Belçikalı'nın size çok kötü haberlerim var... Almanlar Brüksel'i ele geçirdiler sözüne karşılık olarak, size daha da kötü haberlerim var... Almanlar Osmanlı devletini ele geçirdiler demiştir. Gerçekten, bu iki zırhlı, Alman Amirali Souchon'un komutasında ve Harbiye Bakanı Enver Paşa'nın bilgisi içinde Karadeniz'e açılacak (manevra yaparak Osmanlı subaylarına geminin nasıl çalıştığını öğretmek bahanesiyle) ve 29 Ekim 1914'te Odessa ile Sivastopol'ü topa tutarak Osmanlı devletini savaşa sokacaktır. Böylece, 6 yüzyıl yaşamış bulunan imparatorluk, iki savaş gemisinin oyunuyla büyük bir savaşa girecek ve savaşın sonunda ömrünü tamamlayarak tarih sahnesinden çekilecektir. Bu iki savaş gemisi olmasaydı, Osmanlı devleti savaşa girmeyecek miydi. O dönemin koşulları ve Almanya-Osmanlı antlaşmasının imzalanış nedenleri dikkate alındığında, büyük bir olasılıkla gireceği söylenebilir. Ancak, kendi istediği anda ve yerde savaşa katılabilirdi. Zaten Goeben ve Breslau olayının gelecek kuşaklara verdiği en önemli tarih dersi de budur Bağlaşık da olsa, bir devletin silahlı kuvvetlerinin, başka bir devletin subaylarının denetimine verilemeyeceği. Nitekim, Türkiye Cumhuriyeti'nin ikinci Cumhurbaşkanı İsmet İnönü, 2. Dünya Savaşı sırasında, bu konularda son derece titiz davranmış, İngiltere ve Fransa ile anlaşması olmasına rağmen, devleti istediği anda ve istediği biçimde, yani ilerde görüleceği gibi, savaşın son aylarında savaşa sokmuştur. 3. I. Dünya Savaşı'nda Osmanlı Cepheleri I. Dünya Savaşı içinde Osmanlı devleti belli başlı dört cephede savaşmak durumunda kaldı. a. Yenik Düşülen Cepheler Enver Paşa tarafından açılan Kafkas cephesinde, 1914 Aralık ve 1916 yazında iki kez yapılan Sarıkamış harekâtının amacı, Kafkas Türklerini ayaklandırarak Rusya'ya son bir darbe vurmak ve turanı ele geçirmekti. Başarısızlıkla sonuçlanan bu iki harekâtta 150.000 kişilik Osmanlı ordusu 90.000 kayıp vermiştir ve bu askerlerin çoğu düşmana değil, bozuk ulaşım ve soğuğa yenilmişlerdir. Donanma Bakanı Cemal Paşa tarafından Süveyş Kanalı cephesinin açılmasının amacı, İngiltere'nin imparatorluk yolunu kesmekti. Harekâtın başlarında iyi gitmesine rağmen burada da başarılı olunmamış, Osmanlı ordularını Kanal bölgesinden geriye atan İngiltere, savaşın sonlarına doğru Irak'ı ele geçirerek Toroslar'a dayanmıştır. İngiltere tarafından açılan Irak cephesinde, İngiltere açısından amaç, bir yanda Rusya ile kara bağlantısını sağlamak, öte yanda Abadan petrollerini korumaktı. 1917 yılına kadar başarılı olamayan İngiltere, bu tarihten sonra Osmanlı ordusunu kuzeye doğru sürecektir. Osmanlı devletinin bu muharebelerde yenilmesinin nedenleri çok çeşitlidir ve işin içine daha önce incelenen genel zayıflama nedenleri de sokulabilir. Ancak, burada toplu olarak şunlar söylenebilir. Her şeyden önce, ekonomik ve mali durumu son derece bozuk olan devletin, uzun ve yıpratıcı bir savaşı sürdürmesi olanağı hemen hemen yok gibiydi. İkinci olarak, imparatorluğun sınırları çok geniş olduğundan, dört ayrı cephede birden savaş yapma durumuna düşmüş, ulaştırma yol ve araçlarının yetersizliği yüzünden ikmal merkezleri ile cephe arasında sürekli bağlantı sağlanamamıştır. Ayrıca, Osmanlı devleti savaşa eşgüdümlü bir savaş planı ile de girmiş değildir. Orduların nerede, nasıl, hangi taktik ve stratejik amaçla savaşacakları konusunda ayrıntılı planlar yapılmamış, cephelerin açılması büyük ölçüde düşmanın saldırılarına ve savaşın günlük gidişine bağlı kalmıştır. Tüm bunların yanında, Osmanlı devletinin yenilgi nedenleri arasına, Trablusgarb savaşından, yani 1911 yılından bu yana süren uzun savaş yıllarının askerler üzerinde yarattığı bıkkınlık duygusunu da eklemek gerekecektir. Bu bıkkınlık içindeki askerin, Arap ülkelerinin kızgın güneşi ve çölü arasında, doğup büyüdüğü yerlerin çok uzağında, amacını bir türlü anlayamadığı bitmez tükenmez muharebelerde canla başka savaşması güçtü. Nitekim, Anadolu topraklarının bekçisi durumunda olan Gelibolu'da aynı asker, anavatanını savunduğu bilincinde, hevesle savaşacak ve galip gelmesini de bilecektir. b. Çanakkale Cephesi28 Açılma nedenlerinin daha önce belirtildiği Çanakkale cephesinde, İngiliz-Fransız ortak donanması, 19 Şubat 1915'te Çanakkale Boğazı'nın müstahkem mevkilerini bombalamaya başladı. Çanakkale saldırısının mimarları, o zamanlar Amirallik I. Lordu olan Winston Churchill ile Savaş Bakanı Herbert Kitchener idi. Bombalamanın ertesinde İngiliz piyade birlikleri Çanakkale'de kıyıya çıkarıldı. Bu harekâttan bir ay sonra, 18 Mart'ta İngiliz ve Fransız zırhlıları Boğazlardan geçme harekâtına başladılar. Bunların bir kısmı mayınlara çarptığından, bir kısmı da topçu ateşi sonucu ya battı ya da yaralandı. Boğazların böyle geçilmesi mümkün olmadığı için donanmanın komutanı Amiral de Roebeck geri çekildi. Boğazlardan geçmeyi başaramayan itilaf devletleri, daha sonra kara harekâtına girişmişlerdir. General Ian Hamilton bu harekâtla görevlendiren Kitchener, kendisine görevinin İstanbul'u ele geçirmek olduğunu ve bunu başardığı takdirde yalnız bir harekâtı değil, savaşı da kazanmış olacağını söyledi. Yapılan genel plana göre, Anafartalar bölgesine asker çıkarılacak, Gelibolu'daki Türk mevzileri arkadan sarılacak, bu kuvvet Saroz körfezine çıkarılacak orduyla birleşince, Marmara Denizi ve İstanbul'un yolu açılmış olacaktı. Bu ihtiraslı harekât için İngiltere ile Fransa'nın elinde yeterince asker olmadığı için, Gelibolu'ya Avustralya ve Yeni Zelanda birlikleri de getirildi (bunlara Anzac birlikleri adı verilecektir). Gelibolu harekâtı, saldırganlar için birtakım eksiklik ve aksiliklerle başladı. Hamilton'ın elinde iyi bölge haritaları ve 1900'lerden sonra Türk savunması hakkında ayrıntılı bilgi yoktu. Ayrıca, emri altındaki birlikleri denizden karaya çıkarma harekâtı (amfibik harekât) konusunda deneyimleri de yoktu. Üstelik, tam karaya çıkılacağı sırada malzemelerin yanlış yüklenmiş olduğu anlaşıldı ve İskenderiye'ye geri dönülüp uygun malzeme yüklendi. Aradan geçen üç hafta içinde Türkler zaman kazanmış ve Gelibolu'daki birliklerini takviye etmişlerdi. Artık Gelibolu yarımadasına asker çıkarıp işgal etmek pek kolay değildi. 25 Nisan'da çıkarma başladıysa da Türklerin şiddetli direnmesi ve Anafartalar'da görev alan Mustafa Kemal'in akıllı ve inatçı savunması karşısında İngiliz ve Anzac birlikleri ancak kıyılarda tutunabildiler. Aylarca süren mücadele içinde bir türlü tepelere tırmanıp, açık araziye çıkamadılar. Avrupa'daki batı cephesinde olduğu gibi siperler kazıldı ve taraflar bu siperlere çakılıp kaldılar. Gelibolu, bundan sonra uzun ve ağır siper savaşlarına sahne olmaya başladı. Bağlaşıklar Ağustos ayında ikinci genel saldırıya geçtiler. Suvla körfezinden başlayan saldırı ilk birkaç gün başarılı olduysa da, yeniden duraklama aşamasına girildi. Çanakkale'nin, ister denizden olsun ister karadan, geçilemeyeceği anlaşılmıştı. Saldırganlar 1915 yılının sonunda Gelibolu'dan çekildiler. Görüldüğü gibi, Çanakkale savaşları İtilaf devletleri için tam bir yenilgiyle sonuçlandı. Her iki taraf da 250.000 ölü verdiler. Almanya'ya batı cephesinde genel bir saldırı için kullanılabilecek birlikler boşu boşuna tüketildi. Dolayısıyla, Çanakkale'nin geçilmemesi Almanya ve Avusturya açısından önemli yararlar sağlamıştır. Rusya ile İngiltere ve Fransa arasında bağlantı kurulamadığı için, bu devletler Almanya ve Avusturya karşısında zayıf kalmış, ayrıca Alman kuvvetleri dikkatlerini dağıtmadan Rusya ile savaşabilmek olanağını bulmuşlardır. Mustafa Kemal ise, Gelibolu savaşlarında ilerisi için büyük deneyler kazanmış ve Anadolu insanının ulusal kurtuluş mücadelesinde, birliklerine güvenebileceğini anlamıştır. Bazı tarihçilere göre, İtilaf devletlerinin Boğazlardan geçememeleri, 1917 Bolşevik Devrimi'ni kolaylaştıran nedenler arasındadır. Çünkü, İngiltere ve Fransa tarafından beslenemediği için Çarlık ordusu zayıf kalmış ve dolayısıyla devrimcilere karşı güçlü bir mücadele verememiştir. Batı Cephesi 1916 yılının savaşları, savaşanlara yeni hemen hemen hiçbir şey kazandırmadı. Artık her iki devletler grubu da çocukları askere alıp cepheye göndermeye başlamışlardı. Tam anlamıyla tüketici olan yıpratma savaşı etkisini kesin bir biçimde göstermekteydi. Bu yılın ve belki de tüm I. Dünya Savaşı'nın en kanlı mücadeleleri Verdun bölgesinde oldu. Zaten sınırlı olan sömürgeleriyle bağlantısı kesilen (İngiltere, deniz gücüyle Almanya'ya karşı etkili bir abluka uygulamaktaydı) ve savaşın uzamasının aleyhine olduğunu anlayan Almanya, uzun sürecek bir savaşı kısa kesmek amacıyla, her ne biçimde olursa olsun, Schlieffen Planı'nın arkasından dolaşmayı tasarladığı Verdün'ü düşürüp Paris'e girmek ve hiç olmazsa batı cephesinde savaşı bitirmek istedi. Muharebeler önceleri Almanya lehine bir gelişme göstermiş ve Fransız askerleri panik halinde batıya kaçmaya başlamışlardı. Eğer Fransa, savaşın ikinci yılında Almanya karşısında ağır bir yenilgiden kurtulmuşsa, bunun onuru büyük ölçüde Mareşal Petain'indir. Petain'e göre, karşı-saldırıdan da önemli olan, Verdün cephesi ile Fransa'nın öteki bölgeleri arasındaki ulaşım olanaklarının artırılması ve cepheye sürekli cephane sağlanmasıydı. Bu amaçla büyük yol yapımına girişildi ve cephane taşıması düzene giren Fransız ordusunun sürekli ve etkili top ateşi sayesinde, Alman ilerlemesi durduruldu. Verdün savaşları, Şubat'tan Haziran ayma kadar sürmüş, çok sayıda ölüye mal olmuş (Fransa 350.000, Almanya 300.000) ama taraflara önemli ve savaşın sonunu getirebilecek bir kazanç sağlayamamıştır. Verdün'den sonra İngiltere, Somme bölgesinde karşı saldırıya geçmişse de önemli bir başarı kazanamamıştır. Sonu gelmeyen siper savaşları sonunda ve 1916 yılında, yalnız Batı cephesinde ölü sayısı 1.263.000'dir. Ayrıca, bu savaşlarda ilk kez tank kullanılmıştır. 2. Doğu Cephesi 1915 yılında İtalya'nın İtilaf devletlerinin yanında savaşa girmiş olması, 1916 yılında Doğu cephesindeki savaş durumunda önemli bir değişiklik yaratmadı. Üçlü İttifak'ın bir üyesi olan İtalya, sömürge hevesleri dolayısıyla 1915 Nisanında İngiltere ve Fransa ile gizli Londra Anlaşması'nı yapmış, bu devletlerin yanında savaşa katıldığı takdirde, Güney Tirol, Istinye bölgeleri ve Trieste kentini, Dalmaçya'da bazı adaları, Osmanlı Devleti parçalanırsa Antalya ve İzmir bölgelerini, Almanya'nın Afrika sömürgeleri parçalanırsa Somali'yi ödün olarak koparmıştı. İşte bu anlaşmadan şevk ve güç alarak, 1915 Mayısında Avusturya-Macaristan İmparatorluğu'na, 1916 Ağustosunda ise Almanya'ya savaş açtı. Önderlerinin aceleci davranışları sonucu savaşa giren İtalya'da, halk savaşı benimsemedi. İtalya, Avusturya ile Almanya'nın Rus cephesindeki yükünü hafifletemediği gibi, Almanya'yı İtalya sınırına asker göndermeye zorlayacak kadar varlık da gösteremedi. Üstelik, 1915 Ekim'inde Bulgaristan'ın Almanya'nın yanında savaşa girmesiyle savaş durumu yeniden dengelendi. Kısaca, İtalya'nın girmesi savaş dengesini etkilemedi ve bu kadar geniş sömürge bölgelerinin, bu kadar zayıf bir ortağa, kâğıt üstünde de olsa, verilmesi savaş sonrası düzenlemelerini çok zorlaştırdı. 1916 yılında Doğu Cephesi'nde savaşa giren bir başka devlet Romanya'dır. Romen önderlerinin düşüncelerine göre, Almanya ve Avusturya'ya karşı girişilecek bir saldırı başarılı olursa, Transilvanya, Bukovina ve Banat yaylası ele geçebilirdi. Ancak, evdeki hesap çarşıya uymadı Alman ve Avusturya orduları Romanya'yı dört ayda ezdiler ve 1916 Aralık ayında Bükreş'e girdiler. Dolayısıyla Romanya'nın savaşa girmesinin sonucu, önemli bir buğday ve petrol deposunun Almanya'nın eline geçmesiyle, bu devlete karşı uygulanan ablukanın etkisinin biraz azalması ve savaşın daha da uzamasıdır. Tüm bu savaşların sonunda, batı cephesinde olduğu gibi, doğu cephesinde de bir durgunluk dönemine girildi. 1916 yılının sonunda, savaşın nasıl ve ne zaman biteceği. 1914'teki gibi belirsizdi. Savaşın başındaki güç dengisi hemen hemen hiç değişmeden iki buçuk yıl sürmüş, hiçbir taraf öteki üstünde kesin bir üstünlük sağlayamamıştı. Bu arada, Almanya'ya karşı uygulanan ablukanın sürdürüldüğünü de unutmamak gerekir. Almanya'nın belki yeterli demir ve kömür stoku vardı ama pamuk, kurşun ve tahıl gereksinimi kendisini giderek duyurmaya başlamıştı. 1. Rusya ile Yapılan Boğazlar Anlaşması29 Rus hükümeti, tüm savaş boyunca İstanbul ve Boğazlar düşüne bağlı kaldı ve Osmanlı devleti savaşa girdikten sonra, açık denizlere serbestçe geçiş sorunu, Rusya için savaşın belki de ana amacı haline geldi. 1915 yılının başında İngiltere ile Fransa'nın Çanakale'ye saldırıları, aynı ittifak grubunda olmasına rağmen, Rusya'da kaygı uyandırmıştı. Bu saldırı başarılı bir biçimde geliştiği takdirde doğrudan yardım alacağı doğruydu ve bu bakımdan Boğazların açılması işine geliyordu. Ama, saldırının başarısıyla İngiltere ile Fransa, Boğazlar bölgesinde üstün duruma geçebilir ve savaştan sonra burasını Rusya'ya vermeyebilirlerdi. Bu yüzden, Çanakkale savaşlarının tüm hızıyla sürdüğü 1915'in Mart ve Nisan aylarında harekete geçerek, İstanbul ve Boğazlar üzerindeki emellerini isteksiz bağlaşıklarına kabul ettirdi. İşin aslına bakılırsa, İngiltere'nin Doğu Akdeniz'deki imparatorluk sömürge yolunun geleneksel tehditçisi Rusya idi ve İngiltere, Rusya'nın Boğazlar'da üstün duruma geçmesini istemiyordu. Kırım Savaşı'nda İngiltere'nin Osmanlı devletinin yanında savaşa girmesinin bir nedeni de buydu. Ancak, 20. yüzyıl bu konuda bir değişiklik getirdi, İngiltere Savunma Komitesi 1903 yılında Rusya'nın Boğazlardan uzak tutulmasının İngiltere için birinci derecede önemli bir askeri çıkar olmadığına ait bir rapor yayınlamıştı. Bu politika değişikliğinin en önemli nedeni, kuşkusuz, Yakındoğu'da Almanya'nın artan etki ve faaliyetlerine karşı bir denge arama çabasıydı. ilke olarak, bu böyle kabul edilmesine rağmen, bu ödün hemen verilmemeli, verildiği zaman da önemli karşı ödünler istenmeliydi. Gerçekten, İngiltere ancak savaşın en sıkıntılı günlerinde, 1915'te bu ödünü vermiştir. Anlaşmaya göre, İstanbul dahil, Midye-Enez çizgisinden Sakarya akarsuyunun Karadeniz'e döküldüğü yere kadar bütün Boğazlar bölgesi Rusya'ya bırakılıyordu. Böylece, Rusya'nın yüzyıllardan beri gözünü diktiği bu önemli stratejik bölge, kağıt üzerinde Rusya'ya verildi. 2.Londra Anlaşması Osmanlı devletini parçalayan bir başka gizli anlaşma da, biraz önce değinilen ve İtilaf devletleri ile İtalya arasında 1915 Nisan'ında Londra'da imzalanan anlaşmadır. Bu anlaşma ile İtilaf devletleri, İtalya'nın savaşa girmesi koşuluna bağlı olarak, bu devlete Antalya bölgesini, İzmir'i ve Trablusgarp savaşından beri işgali altında bulundurduğu Oniki Ada'yı verdiler. 3. Sykes-Picot Antlaşması Osmanlı devletinin Ortadoğu toprakları, İngiliz hükümeti adına Mark Sykes ile Fransız hükümetine adına Georges Picot tarafından imzalanan 16 Mayıs 1916 tarihli gizli anlaşma ile paylaşılmıştır. Buna göre, Fransa, Suriye, Lübnan, Kilikya ve Musul bölgelerini, İngiltere ise Ürdün, Irak ve Kuzey Filistin'i eline geçirmekteydi. Filistin'in geriye kalan toprakları üzerinde uluslararası bir rejim ve sınırları belli olmayan bir de Arap devleti kurulacaktı. Gerçekte, Sykes-Picot Anlaşması, İngiltere'nin daha önce Araplarla yaptığı Ortadoğu düzenlemelerine aykırı düşmekte, İngiltere'nin ikiyüzlü dış politikasını göstermekte ve bölgede bugüne kadar sürecek anlaşmazlık tohumlarını atmaktaydı. Çünkü, İngiltere Osmanlı devletine karşı savaşmalarını sağlamak ve böylece yükünü hafifletmek için Arapları kendi yanına almayı tasarlamış ve bunun için de Mekke Şerifi Hüseyin ile Mısır'daki İngiliz Yüksek Komiseri McMahon arasında, şimdi İngiltere ile Fransa arasında paylaşılmış bulunan topraklar üzerinde bir Arap Krallığı'nın kurulması yönünde bir antlaşma imzalanmıştı. Öteki gizli anlaşmalarla birlikte Sykes-Picot antlaşmasının da Bolşevikler tarafından 1918 ilkbalarında açıklanması, özellikle Ortadoğu'da büyük karışılıklar çıkaracak ve bir yanda Araplarla öte yanda Batılı devletlerin arası açılacaktır. 4. St. Jean de Maurienne Anlaşması Bu gizli anlaşma İngiltere, Fransa ve İtalya arasında 1917 Nisanında imzalanmıştır. Anlaşmaya göre, İtalya'ya Anadolu'da Antalya'ya ek olarak İzmir-Kayseri-Mersin üçgeni arasında bulunan güneybatı Anadolu bölgesi de bırakılıyordu. 5. Balfour Deklarasyonu İngiliz Dışişleri Bakanı Lord Arthur James Balfour, 2 Kasım 1917'de, uluslararası Siyonist hareketin önderlerinden Lord Rothschild'a bir mektup göndererek, Filistin'de Yahudilere bir ulusal yurt kurulması çabasının İngiliz hükümeti tarafından destekleneceğini belirtmişti. Ancak, yine mektuba göre, Yahudiler için kurulacak böyle bir yurt, bölgenin Yahudi olmayan kesiminin haklarını ihlal etmeyecekti. İngiliz Dışişleri Bakanı'nı böyle bir mektup yazmaya iten en önemli neden, toprakları üzerinde çok sayıda ve etkili olan Yahudinin yaşamakta bulunduğu ABD'nin sempatisini ve Almanya'ya karşı yürütülen savaşa katkısını sağlamaktı. Mektubun zamanlaması da iyi yapılmıştı, çünkü kısa bir süre sonra Almanya ve Osmanlı devleti de, Yahudi desteğini sağlayabilmek için özellikle Alman Siyonistlerine savaş sonrası ödünlerini vermeye başlamışlardı. Ancak bu çabalar, Siyonistlerin İtilaf devletlerine olan eğilimlerini değiştiremedi. Siyonistler, İngiltere ile işleri bittikten sonra, öteki itilaf devletlerinin de bu deklarasyona katılması için çaba harcamaya başladılar. Fransa, 1918 Şubatında, İtalya ise hemen sonra Balfour Deklarasyonu'nu desteklediklerini açıkladılar. Başkan Wilson da, 1918 Ekiminde deklarasyona açık desteğini ifade etti. Böylece, Siyonizmin kaderi, İtilaf devletlerinin savaş davasıyla birleştirilmiş oluyordu. Kendisiyle daha önce yapılmış bulunan anlaşmaya taban tabana zıt olan bu deklarasyonun tüm İtilaf devletleri tarafından desteklendiği haberi Kral Hüseyin'e geldiği zaman bir açıklama istedi. İngiliz Hükümeti de yaptığı açıklamada, deklarasyonun ne anlatımının ne de özünün, bölgede yaşayan halkın özgürlüğün sınırladığını ve bir Yahudi Devleti nden hiç söz etmediğini belirtti. Böylece, bir mektubun yazılışında, büyük bir olasılıkla kasten yapılan belirsizlik, yine sıkıntıları bugüne kadar gelen ve II. Dünya Savaşı'ndan sonra dört tane Arap-İsrail savaşına yol açacak gelişmelerin de çıkış noktası oldu. Ayrıca, I. Dünya Savaşı'ndan sonra Filistin üzerinde kurulacak olan mandat sisteminin de temelini oluşturdu. Bu tarihten sonra, 2000 yıl öncesine giden tarihsel bir hak üzerinde, Yahudiler, dini öğretilerinin katılığı yüzünden verilmeyip, ayrı etkin grup olarak yaşadıkları ülkelerden, giderek artan sayılarda Filistin'e göç edecek ve burada II. Dünya Savaşı'nın sonrasında bağımsız bir devlet kuracaklardır. Ancak, savaş uzadıkça, Almanya'nın çekmekte olduğu hammadde ve gıda maddeleri sıkıntısı ağırlaşmaya başladı. Sömürgelerinden beslenmekte olan İngiltere ile Fransa, Almanya'nın bu olanağını bütünüyle ortadan kaldırmak için Almanya'yı denizden abluka altına almışlardı. Anımsanacağı gibi, İngiltere benzer bir ablukayı Fransız devrim savaşları sırasında Napolyon'un Kıta Sistemi'ne karşı uygulamış ve Napolyon buna verecek bir yanıt bulamamıştı. Şimdi Almanya'nın kurmaya çalıştığı kıta sistemine karşı İngiltere'nin deniz ablukası söz konusuydu. Ancak, bu kez Almanya'nın elinde kullanacağı bir koz vardı, denizaltı. Böylece, Almanya, deniz ablukasını kırabilmek için denizaltı savaşma başlamıştı. 1. ABD'nin Savaşa Girişi ve Wilson'ın 14 Noktası Almanya'nın, İngiltere ve Fransa'ya karşı denizaltı savaşma başlaması, ABD'nin uluslararası ticaretini büyük ölçüde tehdit etmeye başlamıştı. Alman denizaltıları uluslararası sularda karşılaştıkları gemileri savaş, ticaret ve yolcu gemisi olmalarına bakmaksızın batırmış ve batan gemilerde birçok Amerikalı yaşamını yitirmişti. Alman Dışişleri Bakanı Arthur Zimmermann, 19 Ocak 1917 tarihinde Meksika büyükelçisine şifreli bir tel gönderdi. Bakan, bir AlmanMeksika ittifakı öneriyordu. ABD'nin Almanya'ya karşı savaşa girmesi durumunda, Meksika ABD'ye saldıracak ve bunun karşılığında ABD'den New Mexico, Texas ve Arizona eyaletlerini alacaktı. Almanya, aynı zamanda, Japonya'yı taraf değiştirerek Pasifik Okyanusu'nda ABD'ye saldırmaya ikna etmeye çalışmaktaydı. Telgraf, İngiliz deniz istihbaratçıları tarafından ele geçirildi, deşifre edildi ve Washington'a gönderildi. 1 Martta Amerikan basınında da yayınlanınca, kamuoyunda büyük bir kızgınlık ve tepki doğurdu. Almanya'nın bu sinsi oyunu denizaltı savaşı ile de birleşince, Amerikan Kongresi 6 Nisan'da Almanya'ya savaş ilan etti. ABD'nin savaşa girişi, Üçlü İtilaf devletleri açısından büyük avantaj olmuş ve büyük maddi gücüyle Almanya'nın karşısına dikilmiştir. Ancak, bu giriş siyasal açıdan önemli sorunlar da çıkarmamış değildir. Wilson'ın bu görüşleri savaş sonrasında toplanan barış konferansını etkilemiş ve iki savaş arası dönemde Avrupa'nın sömürgeci devletlerini güç durumda bırakan sorunlar çıkarmıştır. Daha savaş sona ermeden, 1918 yılının Ocak ayında Başkan Wilson savaş sonrası dünya ile ilgili görüşlerini ünlü 14 Noktası ile açıkladı. Başkan Wilson, bu genellemeleri yapmadan önce, I. Dünya Savaşı'nın nedenleri üzerinde düşünmüş, savaşı ortadan kaldıracak önlemleri ve kendine göre adil olan sınır düzenlemelerini içeren bir açıklamada bulunmuştur. Barışın kurulması üzerindeki görüşleri 1-5 ve 14. maddelerde şöyle açıklanmaktadır Açık görüşmeler sonunda varılmış açık anlaşmalar barışta ve savaşta açık denizlerde gidiş-geliş serbestliği uluslararası ticaretteki engellerin kaldırılması ulusal silahlanmanın iç güvenliğin gerektirdiği ölçü ve düzeyde tutulması sömürge yönetimi altındaki ulusların hak ve isteklerinin, sömürgeci devletlerin hak ve istekleri ölçüsünde dikkate alınması ve büyük-küçük her devletin bağımsızlığını ve toprak bütünlüğünü karşılıklı güvence altına almak amacıyla, uluslararası bir örgütün kurulması. 14 Noktası'nın öteki maddelerinde Başkan Wilson, Rusya, Belçika, Fransa, İtalya, Avusturya-Macaristan, Polonya, Romanya, Sırbistan ve Karadağ'ın sınırlarını kendi görüşüne göre ve uluslar esasına uygun olarak düzenlemekteydi. Osmanlı devleti ile ilgili olan 12. maddedeyse, Osmanlı devletinin Türk kesimlerinin egemenliğinin güvence altına alınması, imparatorluk içindeki öteki uluslara can güvenliği ve özerk gelişme olanakları sağlanması, Boğazlardan sürekli geçiş özgürlüğünün uluslararası güvence altına alınmasını önermektedir. Başkan Wilson'ın bu önerilerine savaş içinde hiçbir devletten olumlu yanıt gelmemiştir. Bir bütün olarak ele alındığında, Başkan Wilson'ın önerileri, geçen yüzyılın liberal, ulusçu, demokratik ve ilerici hareketlerinin, aydınlanma, Fransız Devrimi ve 1848 dünyalarının özlemlerinin 20. yüzyılda gerçekleşmesi amacına yönelikti. Wilson'a göre, bu büyük savaş bambaşka bir antlaşma ile sona ermeliydi. Örneğin, 1815 Viyana Kongresi gibi önceki yüzyılların barış konferanslarında, insanların liberal özlemlerine uymayan kötü bir yan vardı. Özellikle bu konferanslarda beliren eski diplomasi, savaşa yol açmıştı. Uzun zamanlardan beri barış antlaşmaları, çok yanlış bir biçimde, güç politikaları, güç dengesi ve ilgili halkların istekleri hiç dikkate alınmadan yapılan pazarlıklar temeline oturmuştu. Wilson, uluslararası ilişkilere yepyeni bir hava getirmek istiyordu. Ancak bu idealist yaklaşım, I. Dünya Savaşı sonrası Avrupa sisteminin gerçeklerine uygun düşmeyecekti. 2. Sovyet Devrimi ve Rusya'nın Savaştan Çekilmesi Rusya'da Sovyet Devrimi'nden sonra bu devletin savaştan çekilmesi, bazı tarihçilerin belirttiklerinin aksine, savaşın sonucunu kesin olarak etkilememiştir. Yani, Rusya'nın savaştan çekilmesi, ABD'nin savaşa girmesiyle İtilaf devletlerinin kazandığı üstünlüğü dengeleyememiştir. Ancak, savaşın genel akışı içinde bu konuda açıklamalara girişmeden önce, 1917 yılının ve yeni zamanlar tarihinin en önemli olaylarından olan Sovyet Devrimi'nin öncesini, nedenlerini ve ortaya çıkışını kısaca görmek gerekmektedir. a. Öncesi ve Nedenleri Avrupa'da, 1870 ile 1914 yılları arasında toplumsal sınıflar arasında belirli bir siyasal denge kurulması çabaları, çıkarların dengelenmesi ve karşılıklı uzlaşmalar yoluyla bir ölçüde başarılı olmuşsa da, iki etkin grup bu arayışların dışında bırakılmıştı. Bunlardan biri, batı eğitim ve düşüncesiyle yoğrulup, içinde bulunduğu ortama yabancılaşmış, Doğu Avrupa'nın okumuş azınlığıydı. Toplumdan uzaklaşma ve yalnızlığın derin huzursuzluklarının yarattığı aşırı görüş ve davranış kalıpları, Rusya gibi köhnemiş Doğu Avrupa imparatorluklarında, zaten oluşmakta bulunan devrim potansiyelini artırmaktaydı. İkinci olarak, Batı Avrupa'nın endüstrileşmiş ülkelerinde fabrika işçileri her zaman orta sınıfın siyasal önderliğini kabul etmiyorlardı. 19. yüzyılın ikinci yarısının Marksizmi bunlara çıkarlarını koruyacak yeni yöntemler göstermişti. 1870'lerden sonra özellikle Almanya'da sosyalist düşünce kendine toplumda bir yer bulma uğraşı içine girmişti. Ancak, kapitalizmi ve burjuva hükümetini ne kadar reddederlerse etsinler, Marksistler, Fransız Devrimi ile ortaya çıkan demokratik, uzlaşmaya dayalı ulus-devletin değer ve kalıplarına, genel olarak bağlı kalmışlardır. Ancak, Rusya'daki siyasal devrim, Batı Avrupa'daki gibi olmadı. 1890'larda Rusya'da uzun zamandan beri var olan ideolojik aşırılık, Marksizm'de uygun bir anlatım ve boşalım buldu. Modern endüstrileşmenin başlaması ve 1861 yılında serflik kurumunun hukuken ortadan kaldırılması, ortaya bir işçi sınıfı çıkardığı gibi, köylülerin siyasal uyuşukluğunu da biraz olsun azaltmıştı. Böylece, radikal düşüncelere sahip aydın azınlıklar, kurtarılacak ve harekete geçirilecek bir kitle buldular. Bu arada Rusya'da kentsel kesimde sorunlar büyümekteydi. Fransız Devrimi ilkeleriyle bir türlü barışmamış olan despot çarlık rejimi, kentten ve kırsal bölgelerden hem liberal hem de sosyalist nitelikte tehdit altında kaldı. Önce Japonya'ya ağır yenilgi ve bunun yol açtığı huzursuzluklar, sonra I. Dünya Savaşı, Rus toplumundaki çatışmayı su yüzüne çıkardı ve 1905'teki ayaklanmaya ve 1917 devrimlerine yol açtı. 1898'de Rusya'da Marksist nitelikte Sosyal Demokrat işçi Partisi kurulmuştu. Sonraları bu parti Lenin'in önderliğini yaptığı Bolşevik ve Menşevik olmak üzere ikiye ayrıldılar. Ayrıldıkları noktalar daha çok partinin örgütlenme biçimiydi. Bolşevikler, küçük ve devrimci bir elitin denetiminde sıkı bir parti kurma düşüncesindeyken, Menşevikler daha geniş ve katılmaya açık bir örgüt kurmak istiyorlardı. Bu ayrılığa rağmen her iki grup da içerden ve dışardan Rusya'da Marksist akımın güçlenmesi için yoğun faaliyette bulunmaya başladılar. Bu faaliyetlerin sonucu olarak, Menşevik Troksky'nin önderliğinde 1905 yılında Petersburg'da bir ayaklanma oldu. Petersburg ve Moskova'da İşçi Sovyetleri kuruldu. Hükümet 1905 yılının sonunda bu ayaklanmayı bastırdıysa da, Çar II. Nikola bazı özgürlükler vermeyi ve Rus Meclisi'ni (Duma) açmayı zorunlu gördü, 1914'te 1. Dünya Savaşı başladığı zaman Rusya tam bir kaynaşma içinde bulunuyordu. Bu temel nedenlerin yanında Sovyet Devrimi'ni kolaylaştıran yakın nedenler de vardır. Her şeyden önce, 1917 yılına gelindiğinde Rusya'da maliye, tıpkı Fransız Devrimi öncesinde olduğu gibi, iflas etmiş durumdaydı. Vergi sistemi karışık, bozuk ve adaletsizdi. Savaşın finansmanı ancak erimekte olan altın rezervleri ve dış borçlarla sağlanmaktaydı. 1904-1905 Japon savaşı bu yollarla finanse edilmiş, 1905 devrimi de kanlı bir biçimde ve Fransa'dan alınan büyük borçla bastırılabilmişti. Bunlara ek olarak, Çarlık rejimi toprak sorununa da bir çözüm bulamamıştı. İkinci neden olarak, Rusya'da, devlet kurulduğundan bu yana demokratik gelenek ve örgütler yoktu. 1917 yılına gelindiğinde Rus halkı sesini hiçbir biçimde duyuramadığı için, Çarlık rejimine karşı şiddetli başkaldırıdan başka bir seçenek de kalmamıştı. Sovyet Devrimi'nde I. Dünya Savaşı'nın da payı varsa da, hareketin bastırılmamasını tümüyle savaşa bağlamak doğru değildir. Yukarda belirtilen koşullar altında Rusya'da büyük bir patlama olacağı belliydi. Ancak, barış zamanında Çarlık ordusunun Çar'ın yanında yer alıp ayaklanmayı bastırması söz konusu olabilirdi. Şimdi, Çar böyle bir olanaktan yoksun kalmış, üç yıldır aç, silahsız ve bıkkın bir biçimde anlamsız bir savaşı sürdüren ordu Çar'ın yanında yer almayarak, barış, ekmek ve toprak sloganlarıyla ortaya çıkan devrimci hareketin üstüne yürümemiştir. b. Geçici Hükümetin Başarısızlığı Gerçekte, Sovyet Devrimi iki aşamalıdır. Mart 1917'deki birinci aşamada Çarlık yönetimine son verilmiş ve liberal düşüncelerin savunucusu Prens Lvov'un başkanlığında, Bolşevikler hariç, hemen hemen bütün siyasal eğilimlerin katıldığı geçici bir koalisyon hükümeti kurulmuştur. Reformcu geçici hükümet, Rus halkının gerçek özlemlerini anlayamadı ya da anlamak istemedi. Halkın barış ve ekmeğe ihtiyacı vardı. Dolayısıyla, amacı tam anlaşılamayan bir savaş ortamında geçici hükümetin yapacağı, her şeyden önce barışı sağlamak, toprak reformunu gerçekleştirmek ve işçilerin sorunlarına eğilmekti. Geçici hükümet bunların hiçbirini yapmadığı gibi, Alman cephesinde hiçbir anlamı olmayan yeni saldırılara girişti. Geçici hükümetin bir başka başarısızlığı da, devrim hareketinin ekonomik önemini kavrayamaması ve onu bütünüyle siyasal nitelikte bir başkaldırma olarak değerlendirmesidir. Bu anlayışla hareket eden geçici hükümet, genel oy, genel af, söz ve yazı özgürlüklerini içine alan siyasal nitelikte bir reform programı ilan etti ve uygulamaya koydu. Ekonomik sorunların üzerine gitmedi ve toprak reformunu gerçekleştiremedi. 125 yıl önceki Fransız Devrimi ve sonuçlarından hiç ders alınmadığı çok açıktı. Rusya'nın savaş amaçlarında herhangi bir değişiklik de ortaya çıkmadı. Hatta Dışişleri Bakanı Milinkov, Rusya'nın ekonomik bakımdan gelişebilmesi ya da hiç olmazsa bunalımın atlatılabilmesi için, İstanbul'un ele geçirilmesinin şart olduğunu belirtmekteydi. Özet olarak, devrimin başına geçen geçici hükümet, Rus halkının ilk iş olarak beklediği barışı gerçekleştiremedi ve bu yüzden de Bolşeviklerin artan ve halkta destek bulmaya başlayan etkinliklerine karşı koyamadı. c. Bolşevik Devrimi ve Savaştan Çekiliş Rusya'daki devrimin ikinci aşamasında Lenin'in önderliğindeki Bolşevikler, hemen hemen tek kurşun bile atmadan, Kasım ayında iktidarı ellerine geçirdiler. Devrimcilerin üzerine gönderilen ordu, kayıtsız şartsız barışı savunan Bolşeviklere karşı silah kullanmadı. İktidara geçtikten sonra Bolşevik hükümeti için en önemli şey, iç barışın sağlanmasıydı. Bu yöndeki yoğun çabaların sonucu olarak, 1918 Mart'ında Rusya ile ona karşı savaşan devletler arasında Brest-Litovsk Barışı imzalandı. Rusya için çok pahalıya mal olan bu antlaşmayla Rusya Polonya, Baltık devletleri, Finlandiya, Ukrayna ve Beyaz Rusya topraklarının bir bölümünü yitirdi. Romanya ile yaptığı Bükreş antlaşması ile de Besaraya'yı bu ülkeye verdi. Böylece Rusya'nın elinden 3 milyon km2 'lik toprak ve 62 milyon insan çıktı. Kayıplar o kadar çoktu ki, Petersburg (daha sonra Petrograd ve sonra Leningrad, sonunda ise yine Petersburg) sınıra yakın olduğu gerekçesiyle başkent Moskova'ya taşındı. Rusya'nın savaştan çekilmesi Almanya açısından iki cepheli savaşı sona erdirdiyse de, bu devlet belirgin bir üstünlük sağlayamadı. Bir kere, daha önce belirtildiği gibi, ABD'nin savaşa girişi Rusya'nın yarattığı boşluğu fazlasıyla doldurdu. İkinci olarak, Sovyet Devrimi, Alman işçisinin de savaş ateşini söndürdü. Savaş malzemesi üreten fabrikalarda işçiler greve gittiler. Ebert ve Scheidemann gibi adları iki savaş arası dönemde çok duyulacak olan işçi önderleri, bu grevleri isteksiz bir biçimde bastırmaya çalıştılar. Bu nedenle yöneticiler, grev önderlerini cezalandırmak için ve pek de akıllıca olmayan bir davranışla cepheye gönderdiler. Doğal olarak bu önderler, savaşmak şöyle dursun, cephede savaş aleyhine kampanya sürdürmeye başladılar. Bu yılın Mart ayında General Ludendorff, batı cephesinde son bir saldırı girişiminde bulundu. Ancak, ABD'nin savaşa girişi bu cephede ağırlığını göstermeye başlamıştı. Özellikle Amerikan yapımı tankların savaş alanlarına sokulmasıyla, bu saldırı durdurulduğu gibi, İtilaf devletleri Alman ordularını doğuya doğru sürmeye başladılar. Artık Almanya ve müttefikleri için yapacak çok birşey kalmamıştır. 1918 yılının Mayısında Romanya, Eylülünde Bulgaristan, Ekiminde Osmanlı devleti (30 Ekim tarihli Mondros Silah Bırakışmasıyla) ve son olarak da 11 Kasım 1918'de Almanya teslim oldular. Almanya'da Cumhuriyet ilan edilerek sosyalist Ebert Cumhurbaşkanı oldu. Ekonomik ve Toplumsal Sonuçları a. Büyük Ekonomik Çöküntü I. Dünya Savaşı, etkilerini bugüne kadar sürdüren önemli sonuçlar doğurmuştur. Ekonomik açıdan konuya baktığımızda, ekonomik refahın dünyanın hemen hemen tüm köşesinde gerilediği anlaşılıyor. Ancak savaş daha çok Avrupa'da yıkıcı etkilerini göstermiş ve Avrupa devletlerinin hâzineleri zayıflamıştı. Uzun savaş yılları boyunca bu ülkelerin ekonomileri tüketim malları üretiminden, giderek savaş malları üretimine geçmişti. Savaştan sonra uzun bir süre ekonominin eski rayına oturtulması güç oldu. Buna bağlı olarak, Avrupa'da kitle halinde işsizlik ortaya çıktı. Savaşın yol açtığı maddi değerler kaybı büyüktü. Yok olan evler ve fabrikalar, tükenen ulusal ekonomiler, boşa harcanan maddi kaynaklar, enflasyonla düşen ulusal para değerleri, giderek şişen ve ödenmesi olanağı bulunmayan borçlar Avrupa ekonomisini çöküntünün tam ortasına getirmişti. I. Dünya Savaşı'nın bedeli, Avrupa kıtası için 350 milyar dolar olarak hesaplanmaktaydı. Yeryüzü ekonomisinde Avrupa'nın yeri, bir daha eski günlerine geri dönmeyecek biçimde azaldı. Savaşın ortadan kaldırdığı insan ve manevi değerlerin ölçülmesi, maddi değerler kadar kolay değildir. Savaşta 10 milyon Avrupalı öldü, 20 milyon insan yaralanarak sakat kaldı. Milyonlarca sakat, Avrupa sokaklarında savaşın anısını taze tuttu. Fransa, 20-32 yaş grubu arasındaki nüfusunun yarısını yitirdi. b. Devlet Müdahalesi I. Dünya Savaşı Avrupa toplumunu, etkileri savaştan uzun sürecek temel değişikliklere itti. Her şeyden önce, daha önce bilinen biçimiyle kapitalizmi dönüştürdü. Hükümetler giderek artan bir biçimde ekonomik yaşama karışmaya başladılar. Gümrük tarifeleri koydular, ulusal endüstrileri korudular, pazar ve hammadde aradılar ve işçi sınıfının çıkarına koruyucu yasalar çıkardılar. Planlı ekonomi düşüncesi ilk kez I. Dünya Savaşı'nda uygulandı. Tarihte ilk kez, devlet toplumun tüm zenginliğini, kaynaklarını ve törel değerlerini belirli bir amaç doğrultusunda yönetti. Savaşın baskısı altında, serbest rekabetin çok İsrafil, yönlendirilmeyen serbest teşebbüsün belirsiz ve yavaş olduğu anlayışı yerleşti. Dış ticaret tam bir devlet tekeli haline gelmişti. Özel şirketler ancak son derece sıkı kota ve lisanslarla faaliyet gösterebildiler. Açık denizlere çıkışı olmayan Almanya, hiç görülmemiş ölçüde kendi kendine yeterli olma tedbirleri almak durumunda kalmıştı. Almanlar, öteki savaşkanlardan daha açtı ve hükümet denetimi, kendilerinin savaş sosyalizmi adını verdikleri sistemi doğuran kapsam ve etkinlikteydi. Devlet müdahaleciliği, göreli olarak azaltılmışsa da, savaştan sonra da sürdürüldü ve iki savaş arası dönemde, önce Avrupa sonra dünya ekonomisini etkiledi. c. Enflasyon ve Borçlanma Ne kadar ağır vergi yükü koyarsa koysun, hiçbir hükümet harcayacağı parayı karşılayacak fon bulamazdı. Yaptıkları, kâğıt para basmak, büyük miktarda devlet tahvili satmak ve bankaları kredi yolunda zorlamak oldu. Sonuç, büyük talep ve düşük arzla birlikte, fiyatların alabildiğine yükselmesi oldu. Her zaman ve her yerde olduğu gibi, enflasyondan en çok etkilenen, para gelirleri artırılamayan devlet memurları, ücretliler, sağlam yatırım yaptıklarını sanan yukarı orta sınıf ve uzman kişiler oldu. Bu toplum katmanları savaştan önce Avrupa'ya istikrar getiren temel öğelerdi. Savaş her yerde statülerini, prestijlerini ve yaşam standartlarını düşürdü. Alınan büyük miktarda borç, gelecek yıllarda daha çok vergi demekti ve en tehlikelisi de yabancı ülkelere yapılan borçlardı. Savaş boyunca Avrupa kıtasındaki İtilaf devletleri İngiltere'den, her ikisi de ABD'den borç aldı ve böylece Avrupa devletleri geleceklerini ipotek altına soktular. Bu borcu ödemek için ithal ettiklerinden daha çok ihraç etmek, tükettiklerinden daha çok üretmek zorundaydılar ve bu durum savaştan sonra uzun bir süre böyle devam edecekti. Üstelik, dört yıllık savaştan yıkık çıkan Avrupa'nın karşısında şimdi, Avrupa'dan mal gelmemesi yüzünden kendi endüstrilerini kurup geliştiren Avrupa-dışı dünya da vardı. ABD'nin üretim kapasitesi görülmemiş biçimde arttı. Japonya, Çin, Hindistan ve Güney Amerika'ya tekstil malları satmaya başlamıştı bile. İngiltere'den madencilikte kullanılan makina ve lokomotif parçaları alamayan Arjantin ile Brezilya, bunları kendileri üretmeye başlamışlardı. Almanya'nın dünya pazarından tümüyle çıkması, İngiltere ile Fransa'nın yalnız kendi tüketimleri için üretme durumunda kalmaları ve Batı Avrupa denizciliğinin savaş amaçları için kullanılması ile, 1700'lerden beri süren Avrupa deniz ve ticaret üstünlüğü tehlikeye düştü. Avrupa savaştan sonra geleneksel ticaret alanlarında yeni rakiplerle karşılaştı. 19. yüzyılın dayandığı ekonomik temeller yıkılmış, Avrupa üstünlüğü dönemi kapanmaya başlamıştı. İnsanoğlunun tarihinin genel akış süreci içinde ve uzun sürede, I. Dünya Savaşı'nın belki de en önemli sonucu budur. ç. Toplumsal Sonuçlar Savaşın toplum üzerindeki en önemli sonucu, ulusalcılık duyu ve tutkusunun güçlenmesidir ve savaş sonrası düzenlemelerinde uygulanan u lu sa l self determination ilkesi bu akımın yalnızca bir yönünü göstermektedir. Kitle seferberliği ve kitle halinde ölüm, milyonlarca insanı öldürmesinin doğurduğu acı, savaş çabasının yarattığı büyük baskılar, zaferdeki mutluluğun, mağlubiyette üzüntünün paylaşılması, Avrupa insanının kafasını ulusçu bir gurur ve yurtsever bir heyecanla doldurdu. Her ülkede düşman, adi, vicdansız ve kötü olarak damgalandı. Başlangıçta, milliyetçiliğin sosyalizmden çok daha güçlü bir akım olduğu görüldü. Sayıları az olan aşırı devrimcilerin dışında, tüm dünya işçilerinin ekonomik zincirlerinden başka kaybedecekleri şey olmadığı ve savaşların da kapitalist sınıfın savaşı olduğu yolundaki Marksist tez bırakıldı. 1914'te her ülkede parlamenter sosyalist partiler, ulusal hükümetlerini destekleyerek, savaş harcamaları için olumlu oy kullandılar. Son yılı ve Almanya ile Rusya dışarıda tutulursa, hükümetlerin savaş çabası grev ve pasifist sabotajlarla engellenmedi. Kısaca sosyalizm, ulusal sosyalizm biçimine dönüştü. Modern dünyanın bu iki en güçlü akımı arasındaki ittifak, Avrupa'nın gelecek yıllarına da damgasını vurdu. Rusya'da 1917 yılında devrimcilerin zaferi, sosyalist düşünce ve uygulamanın arasındaki ayrılığı keskinleştirdi. Parlamenter sosyalistler, Bolşevizmin acımasız yöntemleriyle, Marksizmin sınıf savaşı tezini kabul edemediler. Kısaca, sosyalizmle komünizmin yolları ayrılmaya başladı. Savaşın yol açtığı toplumsal karışıklık büyük oldu. Toplum içinde yaş grupları ile cinsler arasındaki denge bozuldu. Çünkü, seferberlikle aile yaşamı altüst oldu, milyonlarca genç insan öldü ve doğum oranı da düştü. Savaşta Avrupa'nın gelecek kuşağı yok oldu. Siperlere saldırılarda ilk saldırıya kalkanlar, genç subay ve gönüllülerdi. Örneğin savaşta görev alan Oxford Üniversitesi öğrencilerinden % 20'si öldü. Fransa'da Ecole Normale Superieure'ün 346 öğrencisinden 143'ü geri dönmedi. Avrupa bile böylesine bir yıkımı kaldıramazdı. Silah fabrikalarında ve savaş hizmetlerinde yurtseverce çalışan kadın, daha önce görülmemiş biçimde iş pazarına girmiş oldu. Böylece, daha çok bağımsızlık için gerekli olan ekonomik temele sahip çıktı. Başta İngiltere olmak üzere, kadınların savaş çabasına katkısı, oy verme ve seçilme isteklerini artırdı ve hükümetler buna giderek daha az direnebildiler. Tüm dünyada kadının toplum içindeki statüsündeki bu değişiklik, modern zamanların en sessiz ve dikkati çekmeyen ama en önemli devrimlerinden biri haline geldi. Toplumsal düşüklük, hukuki birtakım haklara sahip olmama ve erkeğe her bakımdan bağlı bulunma durumundan, toplumun erkekle eşit haklara sahip onurlu üyesi oldu. Bu hareket giderek Asya'ya da yayıldı, 21. yüzyılda herhalde Afrika'ya da yayılacaktır. Savaşın bir başka toplumsal sonucu, saldırgan milliyetçiliğin de giderek artmasıdır,