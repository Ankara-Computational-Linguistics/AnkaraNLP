ihtimalle bunun farkındalar ve bizim bu sorgulamadan inandığımız medyaya bizi planlı bir şekilde bağımlı hale getiriyorlar. Peki ya kim bu medyayı yönetenler ve neden bunu yapıyorlar? Zengin ve güçlü insanlar etrafımızda bulunmaktalar. Bu insanlar normal, sıradan bir insana göre birçok şeye kolayca sahip olabiliyorlar. Ama genellikle bu onlara yetmiyor ve belli bir süre sonra düzene uymak onlara güç gelmeye başlıyor. Bu yüzden de kendi hayatlarında bazı değişiklikler yapıyorlar fakat bu bile bazılarına yetmiyor ve çevrelerindeki insanları da istedikleri şekilde kontrol etmeye çalışıyorlar. Bu böyle sürüp giderken yetinememeye başlayıp artık kendileriyle alakası olmayan insanları, yani tüm insanları kontrol etmek istiyorlar. Bunun sonucunda kendilerince yeni bir düzen oluşturmaya çalışıyorlar ve bunun başında olup siyaset, ülkeler, hükümetler de dâhil olmak üzere her şeyi yönetmek istiyorlar. Açıkçası ben bunun sahip oldukları servet sonucu kontrolünü başaramadıkları hayatlarındaki şımarıklık olarak görüyorum. Maalesef Rupert Murdoch, Avustralyalı-Amerikan medya yöneticisi, sahip olduğu servetiyle medya konusundaki en etkili insanlardan birisi. Dünya nüfusunun dörtte üçüne ulaşmayı başaran Murdoch, yaklaşık 175 gazete ve birçok televizyon kanalının sahibi ve yaptığı/yaptırdığı tüm haberlerinde kendi görüşünü savunuyor, çalışanlarına da onun sempatizanlığını yaptırıyor. İnsanların başka ideolojileri savunmalarına izin vermiyor, savunanları televizyon programlarına çıkartıp onları rezil duruma sokmayı amaçlıyor. Dengeli bir siyaset yapıyor gibi görünmeye çalıştıklarındaysa kendilerine göre zayıf ve güçsüz karşıt görüşlü insanları programlarına çağırıyor, onların görüş ve düşüncelerini rahatça çürütüyor. Bahsettiğim örnekte de olduğu gibi, medyada bu gibi sorunlar fazlasıyla var. Olaylar genellikle çarpıtılarak yanlış bir şekilde gösteriliyor ve insanların gerçekleri görmesi engelleniyor. Ama bize, dünyada ve çevremizde yaşanan olanlar tüm gerçekliğiyle gösterilmediği sürece medyanın hiçbir önemi olduğunu düşünmüyorum. Murdoch gibi güçlü insanların, siyasetçilerin veya tam anlamıyla gereksiz insanların kendi çıkarları uğruna böyle yöntemler kullanarak bizi manipüle etmelerinden de oldukça rahatsızım. Birkaç yıl öncesine kadar sadece geleneksel medya adı verilen medyaya sahiptik (TV, gazete, radyo gibi). Ama artık medyanın yeni hali ile biz de medyada söz sahibi olabiliyoruz. Kullandığımız sosyal medya hesapları, yapabildiğimiz yorumlar ve geri bildirimler ile kendi düşüncelerimizi de paylaşabiliyoruz. Böylece, bir haberle ilgili yorumları artık yalnızca belli bir görüşe sahip haber kanalları, gazeteler ve radyolardan değil de insanların kendilerinden öğrenebiliyoruz. Bu da bizim düşünüp, kendi görüşümüzle kıyaslayıp, bir hatamız varsa onu düzeltmemizi sağlıyor. Medyanın bize sunduğu bu yeni imkânlar tamamıyla bu insanların medya üzerindeki egemenliğine son veremese de en azından artık bir sınır koymaları gerektiğini ve bizi istedikleri görüşe sürükleyemeyeceklerini onlara gösteriyor. Unutulmamalıdır ki, medya bizim tarafımızda bile gözüküyorken aslında çok farklı şeyler amaçlıyor olabilir. Karşımıza çıkan, bize gösterilen en ufak şeyde bile hedeflenen şey çok farklı olabilir, yanlış yönlendirilebiliriz veya aklımız bulandırılabilir. Üzerimizde bu denli etkileri olduğunu görmek biraz ürkütücü olsa da biz görüp duyduklarımıza her zaman temkinli yaklaşıp, sorgulayıp ona göre kabullenmeliyiz. Mehmet Erkan 21702959 Modern imparatorluk: Avrupa Avrupa, tarihte onlarca kez el değiştiren ve aynı zamanda çok yara alan ancak yine de günümüz dünyasına etki eden en önemli güçlerden birisidir. Antik Yunan döneminden başlayarak Avrupa birliğine uzanan bu eşsiz yolculukta dikkat etmemiz gereken en önemli ayrıntı sürekli kıtada bir baskın güç olmasıdır. Gerek Roma imparatorluğu gerek Bizanslılar hatta Türkler bile bu kıta içinde söz sahibi oldu bu uzun serüvende. Peki ne oldu bu güçlü imparatorluklara? Birçok insan günümüzde Avrupa’da imparatorluk döneminin bittiğini ve artık demokrasi ve çağdaşlığın hüküm sürdüğünü düşünüyor. Onlara göre ne Alman imparatorluğu ne Osmanlı ne de Romalılar hüküm sürüyor, aksine tüm bu baskın imparatorlar tarihin tozlu sayfalarında yerini almış… 20 yüzyılın en önemli olaylarından birisi olan Avrupa birliğinin kurulması ve günümüze kadar gelmesi bunun en büyük kanıtıdır. Her insan gibi benim de aklıma imparatorluk denilince ihtişamlı bir tahtta oturan bir imparator veya imparatoriçe ve askerleri geliyor. Ancak günümüzde her şeyin değiştiği gibi bu da değişti. İçerisinde 20’den fazla ülkeyi barındıran Avrupa Birliği’ne modern imparatorluk benzetmesi yapmam tam anlamıyla bu sebepten dolayı. Bu birlikteki öncü ülke olan Almanya’nın politikasını da tebrik etmek gerekir bence. İki dünya savaşında savaşıp Avrupa’ya egemen olamayınca işlerini artık savaşla ve kanla yapmak yerine politika ile yaptılar. Bu imparatorlu yöneten Almanya’nın, işgal etse bile alamayacağı sömürüyü bu birliğe üye ülkeler büyük bir istekle kendilerine verdiler. Benim gözümde, Almanya'nın iki dünya savaşında da alamadığını tüm Avrupa kendi elleri ile hediye etti. Dünya üzerindeki en büyük emperyalist olan Büyük Britanya’nın dahi bu gerçeği 2020 yılında daha yeni anlaması gerçekten beni şaşırtıyor. 2020 yılının şubat ayından itibaren artık bu imparatorluğun bir parçası olmayacağını duyuran İngiltere şu an verdikleri bu kayıpları telafi etme hesapları yapıyor. Şanslılar ki ekonomileri Avrupa içinde en güçlü 2. Ekonomi bu da yaralarını sarmak için yeterli. Peki Yunanistan veya İspanya ne yapabilir? Özellikle Yunanistan bu imparatorluğun iliklerine kadar sömürülen zavallı üyesi. Almanya Yunanistan’ın devletini nasıl yöneteceğine, vergilerini nasıl toplayacağına hatta turizmine kadar karışıyor. Elbette ki kendi işine nasıl gelirse öyle yaptırıyor. Günümüzde balkan ülkelerinin ekonomisi kan ağlarken Alman ekonomisinin nasıl tekelleştiği apaçık ortada. Peki ya Türkiye? 25 seneden fazla bir zamandır bu imparatorluğa üye olmak için can atan toplumumuza ne demeli? Maalesef ki ülkemizde aşırı derecede olan Avrupa hayranlığı bize ve ekonomimize zarar veriyor. Zaten çeşitli anlaşmalar ile bu imparatorluğun sömürüsü bizi de net bir şekilde etkiliyor. Türkiye’nin Avrupa birliği üyesi olmamasına rağmen bu birliğin dayatmalarına her gün maruz kalıyoruz. Gümrük anlaşmaları, deniz anlaşmaları buna sadece birkaç örnek. Peki ya ne yapmalıyız? Benim görüşüm ne yaparsak yapalım ülkemizin yönetimini başında Almanların olduğu bir imparatorluğa vermeyelim. İngilizlerin geç de olsa döndüğü hataya biz hiç başlamayalım. Bunun yanında insanlarımızı daha fazla bilgilendirelim. İzledikleri filmlerin, dizilerin etkisinde kalmamalarını sağlayalım. Çünkü bu öyle bir politika ki, ekonomi ve bağımsızlık gibi değerlere hiç savaşmadan el koyabiliyorlar ve insanlar bundan gayet mutlu oluyor. Ülkemizin potansiyel değeri Avrupa’daki çoğu ülkeden çok daha fazla olduğuna inanıyorum. Ne yazık ki yönetmeyi bilmeyen politikacıların sırf cepleri daha fazla dolabilsin diye biz bu potansiyeli kullanacak durumda değiliz. Ancak ülkemizi Avrupa Birliği’ne emanet edersek onlar çok da güzel sömürür bu potansiyeli ve gene bize hiçbir şey kalmaz. Umarım gelecekte daha adil ve parlak Türkiye ve Avrupa görebiliriz. Beren Atalay Kişisel Şeytanlarım Daha 20 yaşımdayım. Ama inanın hayattan pembe düşler beklememeyi şimdiden öğrendim. Sevdiğim, çok değerli insanların mezarlarını gördüm; ölümcül hastalıkları, gencecik güzel insanların hak etmedikleri sorunlarla yüzleşmeye çalışmalarını gördüm. Bir ara halüsinasyon gördüm. Boş sokakların biz kadınları taciz etmek için yapıldığını, bu yaratıkların da insan diye geçindiğini gördüm. Bir ülke yönetmek için “adam” olmak gerekmediğini gördüm. Çıkarları için biz gençlere gözlerini kırpmadan kıyabilen insanlar gördüm. Hani derler ya ‘Kötülere bir şey olmaz’ diye. Neden biliyor musunuz? Çünkü burası cehennemin dibi ve iyi insanlar buraya ait değiller. Ondandır hemen gitmeleri, Bu hayata dair kurabildiğim en optimist fikirlerden biri. Ben daha 20’yim. Doyasıya yaşamak istemem gereken yıllarımda düzenli olarak hayatı durdurmayı düşlüyorum. Nasıl başlayacağımı bilmiyorum ya da nasıl bütün bu düşünceleri toparlayacağımı. Ama şunu söyleyebilirim ki ben usandım artık. Hiç rüyanızda birbirine doğru hızla yaklaşan iki duvar arasında kaldığınızı ve kaçamadığınızı gördünüz mü? Şimdi azıcık düşününce aslında o çaresizliği gayet iyi anlarsınız. Şimdi de sebepsizce her an o çaresizliği tam iki göğsünüzün arasında hissettiğinizi düşünün. Bundan bıktım işte. Yaptığınız hiçbir şey, gittiğiniz hiçbir yer, konuştuğunuz hiç kimse sizi mutlu etmeyecek gibi hissettiniz mi? Bunda ciddiyim. Öyle “ayy yeter yaa bıktım her şeyden” deyip 2 gün tatile gidip gelince düzelmek değil bu bahsettiğim. Aksine o tatile gidince rutinden uzaklaşıp daha da huzursuz olmak, sırf araba yolculuğundan kaçmak için tatile gitmek istememek, kaldığın yerde ise iki değil bütün o duvarların üstüne üstüne geldiğini kendi ayık gözlerinle görmek bahsettiğim. Bundan da bıktım. Korkmaktan bıktım. Öyle bir korku ki içimdeki, yeryüzündeki bütün dertleri aynı anda yaşıyormuşçasına bir acı hissetmek. Şimdiye kadar duyduğum bütün fiziksel acılardan daha çok acıtan. Nasıl, ben de bilmiyorum. Neden? Bilmiyorum. Korkmaktan çok, çok bıktım. Kime anlatacağını da bilemiyor mesela insan. Yahut kimin anlayabileceğini, en önemlisi de dinleyebileceğini.. Ailen? Üzülürler, sakla. Arkadaşların? Onlarlayken keyifli gözükmelisin, sakla. Profesyoneller? Güven vermiyor, fayda etmiyor, pahalı; gitme. Bazen bu duyguların hepsi bir anda çocuk omuzlarıma yüklendiğinde yemin ederim birazcık daha cesur olabilseydim eğer, bir yabancıyı kolundan tutar ve yaşlı teyzeler gibi başlardım anlatmaya. İçimde tuttuğum bütün duyguların oldukları yerde patlamasından da bıktım. Çok genel şeylerden bahsediyor olabilirim. Sizin sorunlarınızın yanında küçük kaldığını düşünebilirsiniz. Elle tutulur, gözle görülür bir derdim olmayabilir de. Araştırınca sorunuma major depresyon ve panik bozukluk diyor olabilir internet. Her şey olabilir. Ben ihtimalleri düşünmekten de bıktım, çünkü bu problemin en büyük sebeplerinden birisi de aslında fazla düşünmektir. “Zekâ” belirtisi olduğu söylenir hatta hastalığımın, zira bu kadar çok ihtimali aynı anda düşünmek gerçekten zor ve yorucu. Ama asıl kimse dinlemez diye hep sorunlarımı küçük görmekten, sonra onların tepeden yuvarlanan bir kar tanesi gibi çığ olduğunu görememekten bıktım. Şimdi görüyorum. Bu şikâyetimin mektubu niteliğindeki yazımın devamında biraz daha umutlu şeylerden bahsedecğim sanırım, karartılmış ruhumun el verdiği kadar elbette. Bundan çok daha karamsar yazılar yazdığım günlerden bu yana çok şey değişti. Belki daha kötü günler geçirdim belki en iyi günlerimi de yaşadım bu süreçte. Her günden yeni bir ders çıkartılabildiğini öğrendim. Bıktığım bunca şeyi değiştirebileceğimi öğrendim. Nasıl olduğunu henüz ben de kesin olarak bilmiyorum. Daha iyi olacağımı hatta iyileşebileceğimi biliyorum. Kötü günlerden gelip güzel yerlere giden insanlara selam olsun, hayat git gide zorlaşıyor ama belki de aynı oranda güzelleşiyordur.Merih Kaner 11/11/14Ankara Nordik Müzik Festivali - Magnus Öström - Ane Brun - Tatu Rönkkö + Efterklang  1Merih Kaner 11/11/14Ankara Nordik Müzik Festivali 5-6-7 Kasım 2014 - ODTÜ Bir gece kütüphanede ders çalışırken, bir e-posta geldi. Açtığımda biletix’ten “Ankara Nordik Müzik Festivali’ne hazır mısınız?” başlıklı bir ileti olduğunu gördüm. İçimi bir heyecan kapladı. İskandinav kültürü çok uzun zamandır ilgimi çeken bir şey. Ayrıca 2013 yazından 2014 yazına kadar olan hayatımın bir yıllık dönemini Finlandiya’da değişim öğrencisi olarak geçirdim ve içimde bir parçanın İskandinavya’ya ait olduğunu düşünüyorum artık. Anlayacağınız üzere bu konser haberi beni oldukça sevindirdi ve hiç düşünmeden aldım biletlerimi. İlk konserin sanatçısı ismini grubun bateristi Magnus Öström’den alan İsveç’li bir gruptu. Tarzları kulağa bir yandan tanıdık gelmesine rağmen bir yandan da bir o kadar alışılmadık geliyordu. Yaptıkları müzikte insanı rahatlatan bir hava var. Eserlerinde söz olmaması da buna katkı sağlayan öğelerden biri sanırım. Genel olarak müzik kaliteleri ortalama olarak adlandırılabilecek düzeyde fakat baterist Magnus Öström benim düşünceme göre ciddi anamda başarılı ve yetenekli bir isim. Piyano ve bateri ikilisi genelde karşımıza çıkan bir  2Merih Kaner 11/11/14şey olmamasına rağmen oldukça güzeldi ve beni mest eden noktaları da buydu sanırım. Konserin sonuna kadar kendilerini oldukça beğenerek izleyen seyirciyi, performanslarını perküsyon solosuyla bitirerek tam anlamıyla büyülediler. Benim gözümde Nordik müzik kavramıyla yaptıkları müziğin ilişkisini geldikleri yerden öteye geçiremeseler de, yeni bir müzik grubu keşfetmiş ve oldukça kaliteli vakit geçirmiş olmaktan mutlu bir şekilde ayrıldım salondan. İkinci gün, ilk gecenin etkisiyle aklımda “Acaba bir önceki kadar güzel olacak mı? Sevecek miyim?” sorularıyla girdim konser salonuna ve Norveç’li bir sanatçı olan Ane Brun’ün sahneye çıkmasını beklemeye başladım. Magnus Öström’e göre daha farklı bir tarzı vardı Ane Brun’ün. Biraz daha sakin, biraz daha ruha dokunan bir müzik. Dinlerken insanın içine işleyen bir sese sahip olmak büyük yetenek ve Ane Brun bunu oldukça başarılı bir şekilde kullanıyor. Bunun yanı sıra şarkı sözlerinde İskandinavya etkisi yalnızca biraz dikkatli baktığınızda bile görülebiliyor. O güzel coğrafyanın güzel bir insanı olan Ane Brun’ü de daha önce hiç dinlememiş olmama rağmen iki üç eserini dinledikten sonra sanki yıllardır tanıyormuş hissine kapıldım kolayca. Konser bittiğinde tüm seyirciler elleri koparcasına dakikalarca ayakta alkışladı kendisini. Çıkarken yine “İyi ki gelmişim, çok güzeldi.” diye sayıklıyordum kendi kendime. Festivalin son gününde Danimarka’dan gelen, aslında oldukça eski fakat bateristlerinin değişmesiyle birlikte tarz değişikliğine gitmek zorunda kalan, bu tarz değişikliği sonucunda da bambaşka bir yapıya bürünen Efterklang adlı grup sahnedeydi. Bu grubu diğerlerinden daha bir merakla bekliyordum çünkü perküsyonistleri Tatu Rönkkö hayatımın bir yılını geçirdiğim, kuzeyin güzel ülkesi, Finlandiya’dandı. İçimde bir umut vardı belki tanışabilirim, yaklaşık yedi aydan sonra bir Fin insanıyla konuşup özlem giderebilirim diye. Sahneye çıktıklarında “Hani bunların enstrümanları?” diye düşündüm içimden. Yine  3Merih Kaner 11/11/14tanımadığım bir gruptu çünkü Efterklang. Sahnede sadece bas gitarı ve garip şekilli, her yeri kablo olan ilginç elektronik aletleri görebiliyordum. Tatu Rönkkö o garip aletlerden birine eliyle dokunmaya başladığında ilk notalar duyuldu. Tarzlarının elektronik müzik olduğunu düşündüm önce. Zaman geçtikçe trans müzik tarzına benzemeye başladı. Fakat solist halen sahnede değildi. O da geldi bir süre sonra yaptıkları müziğin tarzı yine değişti. Efterklang yaptıkları müziği tanımlayamasam da kendini dinlettirmeyi bilen, oldukça başarılı bir grup benim gözümde. Müziklerinde deneyselliği benimsemiş bir grup. Özellikle konserin ortalarına doğru çaldıkları bir şarkıda, Tatu Rönkkö’nün Finlandiya’daki klübesinde saunada otururken akıllarına gelen bir perküsyon aletini, bildiğimiz cam kavanozu kullanmaları beni çok güldürdü ve etkiledi açıkçası. Bu konser bittiğinde de oldukça etkilenmiştim müziklerinden. Sonuç olarak, tüm bunların sonunda kendimi tekrar kuzeye, İskandinavya topraklarına gitmiş gibi hissettim. Geçtiğimiz yıl değişim programımda yaşadıklarımı andım. O huzuru, dinginliği buldum bu konser serisinde. Taksiye binip Bilkent’e geri döndüğümde hepsi kayboldu tabii. Nihayetinde, müzikal anlamda nordik ezgileri duymayı beklediğim, bu beklentimi karşılamasa da gitme kararını aldığıma çok memnun olduğum bir festival oldu. Finlandiya özlemimi bu tarz etkinliklerle gideremeyeceğimi anlamamı sağlamama yol açsa ve beni yine bir arayışa sokmuş olsa da en azından hayatıma üç yeni sanatçı daha eklenmiş oldu. “İyi ki gitmişim” cümlesini gönül rahatlığıyla kurabildiğim için oldukça mutluyum. 4ÇARPIŞAN ATOMLAR Gece yarısını geçeli epey olmuş. Koltuğumu pencerenin önüne çekmiş, elimde kahvem, düşünüyorum. İki kadın arasındaki ilişkiler neden her zaman faklıdır? Neden iki kadın arasında geçen her tür ilişki çoğu zaman çok yoğun duygular içerir? Murathan Mungan’ın derlediği Kadınlar Arasında isimli öykü kitabının kapağını kapadıktan sonra sorgulamaya başladım bunu. İki kadın arasında ister rekabet, ister kıskançlık, ister dostluk, ister aşk olsun ; her zaman bir duygu yoğunluğu var. İki kadın birbirlerine karşı en saldırgan oldukları esnada en savunmasız halde olan iki canlı. Ben de bir kadın olarak duygularımı her zaman en üstlerde yaşadığımı rahatça itiraf edebilirim. Sinirliysem en sinirli benim, mutluysam en mutlu benim, aşıksam en aşık benim. Karşıma bir de bir kadın geçse bu durum bir atom kadar narin, bir atom bombası kadar etkileyici, korkunç, üzücü olabilir; ve emin olun tehlikelidir. Bahsettiğim gibi her duygu çok yoğun yaşanır iki kadın arasında. Bir kadının romantizmi, tutkusu, hırsı başka bir kadının romantizmi, tutkusu ve hırslarıyla çakıştığında, işte o zaman gerçek destanlar çıkar ortaya. En anlamlı şiirler, en dokunaklı şarkılar işte o zaman bestelenir. Bir kadın sevdiğinde tam sever, kendini o kişiye adadığında geri dönüşü olmaz. Bunun iki taraf için de eşit derece yoğun olduğunu düşününce sonuçlar beni büyük bir meraka sürüklerken bir yandan da korkutuyor. Çünkü bir kadın kızgınken de bambaşka bir insana dönüşür. İki kadın birbirine kızgınsa oradan uzak durmak, eğer bu iki kadın bir de sevgiliyse ülke değiştirmek en iyi çözüm yolu olacaktır. Kızgın ve kalbi kırık bir kadının neler yapacağını tahmin etmek imkansızdır. Hayatta hiçbir zaman hiçbir şeyi önceden tahmin edemiyoruz. Hakan Günday’ın Gem adlı hikayesinde dediği gibi : “ Sinema asla beyazperde değil. Hatta tam tersi! Çünkü aslında beyazperde, ışıkların sönmesinden önceki o gerçek hayat. Bu da demektir ki sinema dediğin şey, karaperde! “ . Hayat, gerçekliğini bize sunmadan önce, bizi neyin beklediğini bilmeden bomboş bir sinema perdesine bakmak gibi. Ancak filmin başlaması için etrafın kararması ve o esnada hiçbir şey göremiyor olmanız gerek. Bir kadına aşık olmayı hiç beklemediğimiz gibi Eros’un okunun kime vuracağını da asla bilmiyoruz. Aşk denen şeyi ne kadar tanıdım, öğrendim, ben de bilmiyorum. Aşk belki en tutkulu anlardır, ya da yanında en rahat ve gevşemiş hissettiğimiz kişidir. Bir kalıba koyulamayacak kadar soyut olan bu kavrama dair hiçbir şeyden emin değilim ancak emin olduğum tek şey aşkın bedenlerle yaşanmadığı. Aşk kalpte, ruhta yaşanır. Karşı tarafın gözlerindeki sıcak bakışta gizlidir aşk, görmeyi bilirseniz sizi orada bekler. Aşk bedende saklı değil, tıpkı cinsiyette ya da parada saklı olamayacağı gibi. Şu ana kadar bir kadın için romantik duygular beslemedim ancak muhteşem yazarların kaleminden çıkan bu muhteşem öyküler, bunun imkansız olmadığını gösterdi. Bir kadını ne denli kıskanabileceğimi, ne denli üzebileceğimi, bir kadını belki de en kurnaz yollarla kendime nasıl aşık etmek isteyebileceğimi koltuğumda oturmuş kahvemi yudumlarken düşünüyorum. Bir zamanlar bir saniye bile aklımın ucundan geçirmediğim tüm bu fikirler bir film sahnesi gibi hızla akıyor gözlerimin önünden. Artık olasılıklar sınırsız, aşk sınırsız, nefret sınırsız. Aklıma takılan bir soru oldu bunları düşünürken. Ataerkil ve normlarına çok bağlı ülkemizde nasıl aşık olacaktı insanlar? Aşık olan insan bunu sürekli bağırmak, herkese anlatmak ister; ancak bu insanlar kime bağıracaktı? Ayşe sprey boyayla duvara “Fatma seni seviyorum!” yazamıyordu. Selin Gökçe’ye yazdığı aşk mektuplarını hep Oğuz ismiyle göndermişti, belki de Oğuz Atay’ı çok sevdiğinden. Toplumdaki herkes kendini bir süre sorgulasa, ve asıl önemli olanın normlar değil de iki insanın aynı anda birbirini sevmesi olduğunu görebilse keşke. Bu konuyu bir daha keşkelerle noktalamamak üzere.... Beril Akşit Kaynaklarım: Mungan, Murathan. Kadınlar Arasında. İstanbul; Metis, 2014. Yayına Hazırlayan: Eylem Can Kapak Resmi: İlke Kutlay Kapak Tasarımı: Emine Bora Murathan Mungan portre : www.izlesene.com Görsel : www.heartandsoulcenter.com Kitap kapağı : www.metisbook.com Monotonluk ve Zincirlerimiz İnsanlar pek çok şeyden şikayet ediyor ve pek çok şeyin kendilerini yorduklarını söylüyorlar. Herkesin derdi birbirinden farklı olabilir ama dertsiz insan da çok görülmemiştir bu hayatta. Ben biraz daha farklı düşünüyorum bu konuda; bizi asıl yoran ve bezdiren şey dertler değil, monotonluktur. Hayatının tek düze olması, haftanın her günü aynı saatte aynı işi yapmak; sürekli bildiğin insanların yüzlerini, sürekli gittiğin mekanları görmek, bunun sonucunda da hayata dair heyecanının kalmaması insanı bezdirir. Stefan Zweig’ın Olağanüstü Bir Gece romanındaki ana karakterde de aynı durumu gördüm. Ana karakter, hayatı boyunca mutsuzluğu tatmamış, küçük sıkıntılar geçirse de hayatın zorlu yönünü görmemiş biri olarak karşımıza çıkıyor. Tüm istekleri teker teker gerçek olduğu için hayattan hiçbir şey beklememek onun alışkanlığı olmuş, bu yüzden de var olan tüm heyecanını ve canlılığını yitirmiş. Günlük hayatta da bu tip insanlarla çok sık karşılaşıyoruz, her isteği bir şekilde yerine getirilen, sonrasında da kendine bir amaç bulamayıp yaşama isteğini yitiren çok kişi var. Hatta belki de onlardan biriyiz. Ancak çoğu insan bunu kendine itiraf etmeye çekinirken, karakterimiz kendine açık açık söyleyebiliyor bu durumu. Belki de kendine bu durumu itiraf etmesi, kendini kurtarması için ilk adım olmuştur. Kitabı okumaya devam ettikçe karakterin bu sevmediği durumdan kendini kurtarmasına şahit oluyoruz. Ancak kendini kurtarma yolu, yaptığı bir çeşit hırsızlık oluyor. Hırsızlık yapınca içinde oluşan heyecan ve utancın onu tekrardan yaşama bağladığını görmek beni şaşırttı. Çünkü içinde bulunduğu bu durumun ciddiyetini bir kez daha anladım. İçindeki yaşam enerjisini tekrar bulmak için kötülük yapmayı bile göze almıştı. Karakter, kendi sorununu alışılmış yaşam tarzını kırarak çözüme kavuşturmuştu. Peki günümüzde kaç insanın kendi zincirlerini kırmaya cesareti var? Bu sorunu çözmek için sorunun köklerine inmemiz gerekebilir. Şöyle sorayım: Bizi olduğumuz yere bağlayan zincirlerimiz nasıl oluştu? Bu zincirler, hayatın anlamını toplumun bize empoze ettiği değerlerde ararken oluştu; iş, kariyer, toplumda belli bir mevkiye gelmek gibi. Bu değerleri ararken kendimizden ödün verdik, gerçekte ne olduğumuzu ve istediğimizi unuttuk, en sonunda sonsuz bir döngü ve bunun sonucunda oluşan monotonluğa girdik. Yaşamak için olan heyecanımızı kaybettik. Üzücü ki bize yaşadığımızı hatırlatacak basit ama küçük duyguları unuttuk. Belki de var olan düzenimizi bozmaktan korktuğumuz için hayatımızdaki monotonluğu da kıramadık. Ana karakter de burada cesaretiyle ön plana çıkıyor, toplumun kendisine dayatmaya çalıştığı değerleri reddediyor. Sonunda da istediğini alıyor, tekdüze yaşamından kurtuluyor. Monotonluktan çıkmak için bizim hırsızlık ya da başka bir kötülük yapmamız gerekmiyor ancak insanlar sıkıldıkları, kendilerini bezdiren düzenlerinin dışına da çıkmıyorlar. Ön yargılarımızın kırılması ve sevmediğimiz hayatımızı değiştirmek için beklememize ya da dışardan dürtülmemize gerek yok. Ama bunu yapmak, var olan düzeni kırmak için fazla korkuyoruz sanırım. Korkmak, hiçbir zaman çözüm değil. Korkmaktansa yanlış olduğunu bildiğin bir şeyi denemek daha iyidir hatta. Karakterin yaptığı hırsızlığı ne kadar yargılasam da söylediği sözleri okuyunca “Haksızmış bu adam.” diyemedim. Davranışının sonucunda pek çok şeyi aynı anda hissedince “...acı olsun, korku olsun, haz olsun, dehşet veya pişmanlık olsun, hiçbirini tek ve diğerlerinden ayrı hissetmedim, hepsi iç içe geçip erimişti; sadece hissettiğimi, yaşadığımı ve nefes aldığımı duyuyordum.” (Zweig 38) demişti. Kendi döngüsünü ve ön yargılarını kırması onu temel duygularına geri götürmüştü. Kitabı okuduktan sonra anladım ki, korkarak boşuna zaman kaybediyoruz. Kimse bir başkası için yaşamıyor, hayatımız yalnız bize özel. Toplumun sınırladığı değerler, ön yargılarımız, belki de korkularımız bizi hayatın içine hapsederse elimizde ne kalır ki? Kendimizi monotonluğun içine hapsetmişken de hayatın tadını çıkarmak mümkün değil. Bir söz vardı “Hayat aldığın nefeslerin toplamı değil, nefesini kesen anların toplamıdır.” diye. Bu sözden anladığım ve kitapla ilişkilendirdiğim ortak payda şu: hayatımızın kontrolü bizde olmalı, biz hayatın kontrolünde olmamalıyız. Bahsettiğim tüm o kavramlar bizi ele geçirmemeli, sadece yaşamı hissetmeye odaklanmalıyız. KAYNAKÇA: Zweig, Stefan. Olağanüstü Bir Gece. Türkiye İş Bankası Kültür Yayınları, İstanbul: 2016. Pelin Baysal NAİDE İREM KEBAP 21602918 MASKELİ İNSANLAR İnsanları acıları, üzüntüleri olgunlaştırır derler ya hep. Doğru mu sizce bu anlayış? Gerçekten bizi olgunlaştırıyor mu yaşanmışlıklarımız yoksa bu söz bizim kendimizi teselli etme yöntemimiz mi? Bu geçici hayata bir defa geliyoruz, adı üstünde ya geçici. Elimizden geldiğince mutlu yaşamaya çalışıyoruz. Peki, bu hiçbir zaman üzülmeyeceğiz mi demek? Bence kesinlikle değil. Hiç üzülmeyeceğimizi, acı çekmeyeceğimizi düşünmek dünyaya pembe gözlüklerle bakmaya benziyor. Çevremizdeki her olayı iyiye yormak, her kötülüğün içinde bir iyilik aramak, bu kadar iyimser olabilmek açıkçası bana pek uygun bir davranış değil pek. Kendimi düşünüyorum, ben acılarımı büyüten birisi miyim yoksa onları kolaylıkla atlatabilen biri miyim diye. Ben tam olarak bir kötümserim, önümdeki zorlukları, acıları daha da gözünde büyüten, onları asla aşamayacağını düşünen biriyim. Bu bir ödev gibi kolay bir sorumluluk da olsa ya da üniversite sınavı gibi geleceğimi belirleyen büyük bir sınav da ben o olayı her daim gözümde daha büyük görürüm. İlla bir sorumluluk ya da bir sınav olmasına gerek yok benim ondan korkmam için. İnsanların kolayca geçiştirebildiği ya da sık sık yaşadığı bir olay bile benim için çok büyük bir mesele haline dönüşebiliyor. Mesela bir dost kazığı. Bazı insanlar hiç etkilenmiyorlar bu tarz olaylardan. O insanı yanlış tanımışım, o beni kaybeder, önemli olan ‘benim’ diyebiliyorlar hatta üzülmüyorlar bile. Ben nasıl mı karşıladım bu olayı? Odamda saatlerce ağlayarak, bunu bana nasıl yapar diye haykırarak. Kendimi sorguladım, ‘Ben nasıl bir insanım?’ dedim. ‘Bana bunu yaptığına göre haklıdır, kesin hakkettim’ bile dedim. Aslında bu kadar büyütmeme, kendimi hırpalamama ne gerek vardı ki? Asıl önemli olan şeyi unuttum. Kendimi, kendi isteklerimi, zevklerimi… Benim her olayı büyütme ve aşırı duygusal olma özelliklerim beni hep dışarıdan yardım bekleyen bir kişi durumuna sokuyor. Şair ' Biri beni onarsın' (Cilalı Taş Devri, 2016)diyerek tam olarak söylemek istediklerimi açıklıyor. Biri beni onarsın istiyorum, benim çaresizliğimi görsün. Biri bana yardım etsin, biri beni buradan kurtarsın istiyorum. Bir el istiyorum belki de beni o çukurdan kurtaracak güçlü bir el. Evet, ağlıyorum, kendimi hırpalıyorum ama odamda, kendi başıma. Dışarıya çıkarken yüzüme maske takıyorum, mutlu gözükmeye çalışıyorum. Hiç derdim yokmuşçasına... Bir tek ben olamam değil mi duygularını gizleyen? Şair de ' Reklamlara bakıyoruz' (Cilalı Taş Devri,2016) derken bundan bahsetmiyor mu aslında? İnsanlar artık kimseye güvenemiyor, kendileriyle ilgili verdikleri her ekstra bilgi bir gün onların aleyhinde kullanılacakmış gibi hissediyorlar. Bu da bizi insanlara karşı duvarlar örmemize, ardından da o duvarların içinde boğulmamıza neden oluyor. Kendimizi yalnız hissediyoruz, yalnızlaştıkça daha da içimize kapanıyoruz, kendimizi iyice soyutluyoruz çevremizden hatta kendimizden bile. Artık duygularımızı sadece dışarıdan değil kendimizden de saklıyoruz. Sadece topluma karşı değil kendimize karşı da maske takmaya başlıyoruz. Peki neden duygularımızı gizlemeye çalışıyoruz, neden her daim güçlü olduğumuzu insanlara kanıtlamaya çalışıyoruz? Çünkü toplumumuz ağlayan bir kişi gördüğü anda onun güçsüz, zorluklarla baş edemeyen biri olduğunu düşünüyor. Ben de toplumun bu görüşüne boyun eğenlerden biriyim. Aslında ağlamak benim için terapi seansına bedeldir. Ne zaman kendimi güçsüz ya da bir yığının altında boğuluyor gibi hissetsem kendimi romantik bir film izlerken buluyorum. Böylece insanlar neden ağladığımı sorarsa ben de rahatlıkla filme ağladığımı söyleyebiliyorum, duygularımı onlara anlatmama gerek kalmıyor. Benim için en güzel bahaneye dönüşüveriyor. Aslında şairin de dediği gibi ' Bir avuç sakiniyiz bu dünyanın' (Cilalı Taş Devri, 2016) ne olur insanlar bizi güçsüz görse ya da bizim hakkımızda kötü düşünse? Cidden ne olur ki? Bu dünya gerçekten de ölümlü bir dünya. Neden elimizdeki bu yegâne şansı insanların bizim hakkımızdaki görüşleri için harcıyoruz? Neden onların çizgilerinin dışına çıkmaya korkuyoruz? Çünkü ' Dünyada uyumsuzlara yer yok.’(Cilalı Taş Devri, 2016) Acılarını her zaman içinde yaşayan birisi olarak ben, acıların bizi olgunlaştırdığına inanmıyorum. Belki de inanmak istemiyorumdur. Çünkü bu söz bana dünyanın hep üzüntülerle dolu olacağını anlatıyor. Gelecekteki beni daha umutsuz, daha karamsar olarak görmeme neden oluyor. Geçmişi özlüyorum böyle olunca da. Geçmişi, çocukluğumu… Yine de içimdeki o küçücük umudu öldürmek istemiyorum. Belki tabiat gibi her bahar bakıma girmesem de, ben de her sabaha mutlu uyanmaya çalışıyorum, kendimi zorluyorum. Yaşama sevincimi kaybetmemek için, gelecekteki beni mutlu edebilmek için. KAYNAKÇA Akyüz, Eyyüp. ‘Cilalı Taş Devri’ Biri Beni Onarsın. Hece Yayınları, 2016. Baskı. Ezel Sürücü Değişiyorum Öyleyse Varım Bazen insanın hayatında çok önemli anlar olur, çok keskin virajları dönmesi gerekebilir. Atlattığı bu virajlardan sonra mutlaka insanın hayatında küçük veya büyük bir şeyler değişir ve bu değişim aslında insanın yaşamını yaşam yapan şeydir. Değişim… Başka bir deyişle dönüşüm. Ne demek dönüşüm? Nasıl dönüşebilir bir insan, nasıl değişebilir? Dönüşse bile özü değişebilir mi insanın? Değişim insanı yalnızlığa sürükler mi? En son yaşadığınız ve size ‘İşte değiştim.’ dedirten olayı hatırlıyor musunuz? Hayat dediğimiz şey olaylar silsilesi. Her gün yüzlerce, binlerce şey yaşıyoruz. Bazıları bizde bir yer edinirken bazılarını hiç yaşamamış sayabiliyoruz, kolayca görmezden gelebiliyoruz. İşte bu yer edinen olaylar bizi değişime sürüklüyor. Bazen bu değişim istemli bir şekilde başlar, bazen ise istemsiz. Ama ikisinin de tek ortak noktası olur; Hayatımızı belirgin bir şekilde etkiler, getirileri veya götürüleri olur. Dönüşüm bazen bir sabah uyandığında farklı bir hâl almaktır. Gregor Samsa misali yani. Zaten insanın değişim yolculuğu, yaşananların biriktiği zamanın ertesi başlamaz mı? Bundan birkaç ay öncesine kadar değişim ile ilgili ciddi anlamda soru işaretlerim vardı kafamda ve bu konu üzerinde durmadan düşünüyordum, düşünmeden geçen anlarımı toplasam bir saat bile etmezdi günde. Kendimden memnun değildim, potansiyelimi kullanmadığımın farkındaydım ama kullanacak gücü kendimde hissetmiyordum. Sonradan anladım, meğer benim değişim hikâyem o zaman başlamış. Sadece bir güç kaynağına ihtiyacım varmış. Bana değişimin kötü bir şey olmadığını, zamanı gelince zaten değişimin kaçınılmaz olduğunu anlatacak bir güç kaynağına. Yunan filozof Heraklitos’un da dediği gibi; “Değişmeyen tek şey değişimin kendisidir.” Peki ya değişimin sonuçları kötü olursa? Ya, kendimi bile tanıyamayacak duruma gelirsem? En büyük korkularımdı işte bu kafamın içinde dönüp duran iki soru. Fakat üstünde yeteri kadar düşününce değişimin sana hep kötü sonuçlar getirmeyeceğini anladım. İnsan bir makine olsaydı değişim kötü olabilirdi onun için çünkü bozulmuş olurdu ama insan bir makine değil ve şekillenebilen bir varlık. Değişim de insanı şekillendiren en büyük etmenlerden bana göre. O yüzden iyi sonuçlar da getirebilir bize örneğin kendini bulmak gibi. Zaten insanın kendini bulabilmesi şekillenmesine yani değişmesine bağlı. Peki değişim insanı yalnızlığa sürükler mi? Aslında ilk başta değişimin insana uçsuz bucaksız bir yalnızlığa mâl olması mantıksız görünmüyor fakat daha sonra biraz üstünde düşününce buzdağının görünmeyen kısmını görmeye başladım. Meğersem görünen kısmına tekrar tekrar bakarak hem zaman yitiriyor hem de asıl odaklanmam gereken yere odaklanamıyormuşum. İnsanın yalnızlığa sürüklenmesi için eskiden olduğu insanın dışına çıkması yani özünün değişmesi gerekiyor, olduğu insandan çok uzaklaşması gerekiyor. Oysaki değişim insanın özünü değiştiren bir şey değil. Sadece birkaç özelliğiniz, belki bazı konulara olan bakış açınız değişiyor. Siz hep sizsiniz. Zaten insanın bu hayattaki önceliği kendini değil mi? Öyleyse sonucu uçsuz bucaksız bir yalnızlık olacaksa bile insan kendini bulmalı. Bunun için geldik çünkü dünyaya. Kendimizi bulmaya, değişe değişe kendimize şekil vermeye geldik. Değişim dediğimiz şey hayatımızın bir parçası, bizimle birlikte evimizde, dünyamızda yaşayan bir kavram. Biz istesek de istemezsek de o hep bizimle. Yani, değişimden kaçmak ve ondan korkmak anlamsız ve boşuna. Benim size bu konudaki önerim kendinizi yaşamın akışına bırakmanız. Kendinizi yaşamın akışına bırakın ve değişimin sizi nasıl yakaladığını görün! KAYNAKÇA : Kafka,Franz. Dönüşüm. İstanbul:Türkiye İş Bankası Yayınları,2013.Baskı. Heraklitos.”Değişim.” Vikisöz. Yy. 15 Nisan 2014. Web. 3 Ekim 2016. Kevser KARALİ Yalnızlık Nedir? Ne Değildir? “Yalnızlık bir mahrumiyet değil, lükstür.” ( Şancı, s.62 ) demiş Cem Şancı. İşte yalnızca bu sözdü beni bu kitabı görür görmez almaya iten. Çünkü şunu itiraf etmeliyim ki ben, bu yaşıma kadar yalnız kalmayı bir hapishane hücresinde kalmakla eş değer tutan insanlarımızdandım. Bu yüzden de bugüne kadar her an yalnızlıktan, yalnız kalmaktan korktum. Yanımda her dakika arkadaşlarımın, ailemin, sevgilimin olmasını istedim. Ta ki Yalnızlık Doktorası’nı okuyuncaya kadar… Nasıl mı? Hemen açıklayayım. Öncelikle şu an eminim ki çoğunuz “Yalnızlık nasıl lüks olabilir ki?” diye kendi kendinize soruyorsunuz. Haklısınız. Çünkü şunu itiraf etmeliyim ki çoğumuz yalnız kalmaktan korkan insanlarız. Dışarı çıkarken, bir yerde otururken, alışveriş yaparken, yemek yerken kısacası günümüzün her anında yanımızda içimizi dökebileceğimiz, hoş vakit geçirebileceğimiz birileri olsun istiyoruz. Şahsen ben tam da böyle bir insandım. Yalnız kalmaktan o kadar çok korkardım ki günün en sevmediğim vakitleri çoğumuzun uyuyarak geçirdiği geceler ve sabahın erken saatleriydi. Hoş vakit geçirebilmenin, kendini daha iyi daha mutlu hissedebilmenin temelinin yalnız kalmamak olduğunu düşünürdüm hep. Hatta tam da bu noktada sizlere bir anımdan bahsetmek istiyorum. Bundan yaklaşık iki üç yıl önce bir arkadaşım tatil için tek başına Amerika’ya gideceğini söylediğinde ilk cevabım: “Seninle gelebilecek birisi yok mu? Tek başına korkmayacak mısın?” olmuştu. Çünkü ben o zamanlar tek başına bir yerlere giden insanlara ya “asosyal” ya da “kimsesiz” sıfatlarını yüklerdim. Bana göre yalnız insanların yapabileceği şeyler son derece kısıtlıydı. Örneğin, sinemaya yalnız gidilmesini çok mantıksız bulurdum. Tek başına sinemaya giden arkadaşlarıma: “Öyle filmin tadı mı çıkarmış!” derdim hep sanki daha önce tek başıma sinemaya gidebilmişim gibi. (!) Böyle söylüyorum çünkü bu kitap neredeyse hayatımı, kendimi sorgulama olanağı tanıdı bana. Ben hiç kendimin yalnız kalmasına izin vermemiştim ki yalnızlığın aslında ne kadar da muhteşem bir şey olduğunu anlayayım. (!) Ne demiş yazar: “ Yalnızlığın gerçek anlamını ve değerini anladıkça yalnız kalmaktan keyif almaya başlayacaksınız.” ( Şancı, s.36 ) İşte tam da bu noktada en önemli şey şu: “Yalnızlığın gerçek anlamını ve değerini anlamak için ne yapıyoruz?” Şuna üzülerek eminim ki çoğunuz benim geçmişte yaptığım gibi kendinize yalnız kalma tabiri caizse “inzivaya çekilme” fırsatını tanımıyorsunuz. Buna en güzel örnek olarak aşk hayatımızı söyleyebilirim. Çoğumuz yalnız kalmaktan o kadar çok korkuyoruz ki sürekli yanımızda elimizi tutacak, derdimizi dinleyecek birilerinin olmasını istiyoruz. Elbette bu çok doğal bir şey fakat aşırıya kaçtığımızda aslında bize faydasından çok zararının dokunduğunun bilincinde olamıyoruz genelde. Şahsen benim için durum maalesef tam da böyleydi. Özellikle lise yıllarımda yalnız kalmamaya, bir sevgilimin olmasına o kadar çok alışmıştım ki sonuna kadar haklı olduğum tartışmalarımızda bile sırf tek başıma kalmamak için alttan alan taraf her zaman bendim. Yalnız bununla da sınırlı değil, erkek arkadaşımın beni kendi istediği şekle sokmasına göz yumduğum da oldu çoğu zaman. Ne için mi? Elbette tek başıma kalmamak, 14 Şubat Sevgililer Günü’nde “ Benim bir sevgilim var, yalnız değilim.” diyebilmek için. (!) İşte tam da bu noktada değerli Cem Şancı’nın benim gibi olanlarınızın kulağına küpe olması gereken şu sözünü söylemek istiyorum sizlere: “Yanlış insana âşık olduğunuzda itaat etmeyi öğrenirsiniz, ‘yalnız’ insana âşık olduğunuzda ise özgürlüğü ve mutluluğu… ( Şancı, s.122) İşte sadece bu söz yetti gerçek aşkımızı bulmamız için atacağımız ilk adımın yalnızlığımızla barışmamız gerektiğini anlamama. Çünkü sizlere şunu söylemeliyim ki sırf yalnız kalmamak uğruna kendi karakterimizi, hayatımızı değiştirerek yaşadığımız bir aşk bizim hapishanemiz, bu ilişkinin içindeki sevgililerimiz de gardiyanlarımızdan başka bir şey olmayacaktır. Son olarak, farkındayım bu yazımda sizlere yalnızlıkla ilgili birçok insanımızın bu zamana kadar söylediği, yalnızlığı adeta bir öcü gibi görmemize neden olan sözlerin neredeyse tam zıddını anlattım. Çoğunuz belki şu an “Yalnız mı ölelim yani!” diyorsunuz. Elbette yine yanımızda arkadaşlarımız, ailemiz, sevgililerimiz olacak. Elbette onlarla birlikte gülüp, onlarla birlikte ağladığımız anlar olacak. Fakat söylemek istediğim asıl şey şudur ki: yalnızlıktan, yalnız kalmaktan korkmayalım. Onu bir canavar gibi görmekten vazgeçelim. Aksi takdirde hepimiz bu yersiz korkumuza yenik düşmemek, diz çökmemek için ölene kadar başkalarının kanatları altında yaşamaya mahkûm olabiliriz… KAYNAKÇA Şancı, Cem. Yalnızlık Doktorası. 2. Baskı. İstanbul: Remzi Kitabevi, 2015. SEVGİ DURUKAN SEVGİ ÜZERİNE Zannediyorum ki her insanın üzerinde yaşadığımız, gece gündüz etrafımızda dönüp dolaşan bu dünyanın kuruluşu ve işleyişi hakkında kendince bir fikri vardır. Dünya ne üzerine kuruludur? Onun dönmesini sağlayan yani bizi hayatta tutan nedir? Teknik ve bilimsel bakımdan ele almayacağım bu konuyu. Zaten anlamam da. Benim bu konuda düşüncelerim tamamen sevgi üzerine. Yunus Emre’nin bir sözü açıklıyor aslında tüm bu anlatmaya çalıştıklarımı; “ Dünya sevgi üzerine kuruludur.1“ Yunus Emre, üzerine sayfalar dolusu kitap yazılabilinecek bir fikri birkaç kelimeyle özetlemiş. Ne de güzel ve anlamlı olmuş. Gerçekten de öyle değil mi hayatımızda sevgi olmasa, bu dünya sevgi üzerine kurulup onun varlığı üzerine dönmeye devam etmese hangi birimizde yaşama sevinci, umudu kalır ki? Şöyle bir düşündüğümüzde ilk nefes aldığımız günden beri çevremizdeki insanlarla sevgi bağı içindeyiz. Öncelikle biz daha annemizin karnındayken bile bizi dışarıda heyecanla bekleyen anne, babamız ve belki ağabeyimiz ve ablamız var. Onlara yeni katılacak bu minik canı sevmek ve bu duygunun verdiği hislerle onu bağırlarına basacakları günü iple çekerler. Hatta benim ailem bu işi biraz daha ileri götürüp insan ismiyle yaşar düşüncesiyle hareket ederek bu güzel, anlamlı kelimeyi bana isim olarak vermişler. İyi ki de böyle yapmışlar. Sonrasında bizim de ilk sevdiğimiz kişiler bizi koruyup kollayan, her daim yanımızda olacak olan ailemiz olur çünkü ilk onları görüp tanırız, sevgi ne demek ilk onlardan öğreniriz. Zaman geçtikçe, insanlar olgunlaştıkça ve kendilerini tanımaya, kimliklerini oluşturmaya başladıkça belki de aşkların en güzeli olan ilahi aşk ile tanışırlar. En güzeli diyorum çünkü sahip olabileceğimiz en güzel, en masum ama en yüce sevme şeklinin bu olduğuna inanıyorum. O öyle bir aşktır ki hatta bazen Yunus Emre’nin “Yaratılanı severim yaratandan ötürü.2” sözünde olduğu gibi insanları onun için sever, saygı duyarız. Yüce bir aşkla sevdiğimiz yaratıcının yarattığı kul da kutsaldır çünkü bizim için. Bu söz her ne kadar İslami ve tasavvufi bir inanç kökeninden gelmiş olsa da bir insanın hangi dine mensup olduğu fark etmeksizin eğer bir yaratıcı inancına sahipse hayatının bir döneminde bu duyguyla tanışacağı kanısındayım. Bu düşüncedeyim çünkü herkesin itaat ettiği, boyun eğdiği ve en önemlisi farklı bir sevgiyle bağlı olduğu yaratıcısı kendisi için kutsal ve biriciktir. Son dönemin popüler, genç şairlerinden Hikmet Anıl Öztekin ise Elif Gibi Sevmek adlı kitabında Rabbine karşı olan sevgisini, ilahi aşkını şöyle anlatıyor: “Elif gibi dosdoğru sevmenin hikâyesiydi, Elif gibi sağlam, koşulsuz ve şartsız, Cezm hali gibi tutkun, Şeddeli hali gibi kuvvetli, Harekeli hali gibi kâh boyun eğen kâh başkaldıran, ve Rabbine bir Elif kadar masum, boynu bükük..” (Öztekin, 2014, s. 13) Şair H. Anıl Öztekin’e göre ilahi aşktan sonraki en büyük beşeri aşk sevgiliye duyulan, beslenen aşktır. Özetle Rab’den sonra en çok sevmemiz gereken kişi belki de bizlere hayat arkadaşı olacak olan kan bağımız bulunmadığı halde büyük bir sevgiyle bağlandığımız insandır. Şair bu sevginin nasıl olması gerektiğini ise dizelerinde şöyle anlatmış: “Elif gibi Sevmek, Sevdada dik durmak, istikrar sahibi olmak yalnızca iktidar değil, Her menfi olay karşısında elif gibi dik durup sevdiği için olumsuzluklara göğüs gerebilmektir, Elif gibi sevmek cesarettir! “ (Öztekin, 2014, s. 15) Bu dizeler bana acaba gerçekten hâlâ böyle aşklar, böyle seven insanlar var mı diye düşündürdü doğrusu. Bu cesarete sahip insanlar var mı gerçekten bir yerlerde? Soruma cevap olabilecek birilerini görmedim maalesef henüz ama mademki bu dünya sevgi üzerine kurulmuş o zaman sevgi sayesinde var olmaya devam ediyor. Demek istiyorum ki hayat kimimize göre güzel kimimize kötü olsa da eğer yaşanılabilir durumdaysa ilahi veya beşeri fark etmeksizin samimi sevenlerin hatırına bence. Sevgiyle kalın. KAYNAKÇA: 1) Öztekin, H. Anıl, (2014). Elif Gibi Sevmek. İstanbul: Yakamoz Kitap 2) 1Mustafa Semih Arıcı.blog.milliyet.com (blog). http://blog.milliyet.com.tr/. 3) 2Düşünce Kahvesi.(2008). http://www.dusuncekahvesi.net/ adresinden elde edildi. Sait Berk Saatçi 21502700 GERÇEKTEN YAŞAMAK Bir an olsun hayatımızı mantığımızla değil de duygularımızla yönlendirmek sağlam cesaret işidir doğrusu. Çoğu kimse duygularının peşinden gidecek cesareti bulamaz kendisinde. Hatta bazen kendimizi teselli ederiz. Doğrusu bu, böyle olması gerekiyor filan diye… Hâlbuki hiç denedik mi yatağa kafamızı koyduğumuzda tahayyül ettiğimiz hayatlar uğruna bir şeyler yapmayı? Düşler Bahçesi (We Bought a Zoo) filmini izlediğimde, filmin bende uyandırdığı ilk intiba cesaretin hayatımızda olması gerektiğinden çok daha az yer tuttuğu gerçeğidir. Başkarakter Benjamin Mee eşini yeni kaybetmiş iki çocuk babasıdır. Yeni bir ev almayı planlamaktadır. Bir ev beğenirler fakat daha sonra o evin hayvanat bahçesi olduğunu anlarlar. Her şeye rağmen Benjamin evi almak ister ve üzerine büyük bir sorumluluk almış olsa da bunu dert etmez. Benjamin’in böyle çılgınca bir karar vermesi aslında güzel anılara gebedir. Çoğumuz aklımıza bir anlık gelen hayli uç fikirleri hayata bile geçirmeyi düşünmeyiz. Bazen sadece korktuğumuzdan, bazen ise bunun çok çılgınca bir fikir olduğunu düşünmemizden… Tabii bana kalırsa bu cesaretsizlik bize çok şey kaybettiriyor. Belki bir gün bavulumuzu toplayıp, haritadan rastgele seçtiğimiz bir yere gitsek ya da küçük bir tropikal iklim şehrine tek yön gidiş bileti alsak her şey daha farklı olabilir. Belki kendimizi bize ait olmayan bir hayatı yaşamaktan kurtarıp, gerçekten yaşadığımızı hissettiğimiz bir hayatın içine atabilirdik. Aslında ayrım tam da bu noktada başlıyor. William Wallace’ın da dediği gibi “Herkes ölür ama herkes gerçekten yaşamaz.” Belki kendimizi keşfetmek için biraz olsun cesarete ihtiyacımız var. Benjamin’in de dediği gibi belki sadece 20 saniyelik bir deli cesareti bile bizi özgürleştirmeye yetebilir. Hem uzun vakitlerimizden çalan karar verme sürecini de böylece es geçmiş oluruz. Neredeyse taparcasına itaat ettiğimiz beynimizden, rasyonellikten biraz uzaklaşmak bize ihtiyacımız olanları sunabilir. Verdiğimiz en iyi kararlar üzerinde en çok durup, düşündüklerimiz değildir. Bir anlasak… Başkalarının fikirlerinden de çok fazla çekiniyoruz. Hâlbuki ne kadar da manasız bir iş kendi yaşadığımız hayat için başkaları ne der diye kaygılanmak. Hiç kendi seçtiğinizle, başkalarının seçip önümüze koyduğu bir olur mu? Ya da hata başarı tanımlarımızda mı? Belki de onları gözden geçirmeliyiz. Çok iyi okullarda okuyup, üstün çabalar sarf edip, beş altı haneli maaşlar tabii ki güzel bir başarı hikâyesi olabilir. Peki ya istediğiniz şeyler gerçekten bunlar değilse? Hâlâ kendinizi başarılı addedebilir misiniz? Küçük bir sahil kasabasında balık tutarak hayatına idame ettiren bir balıkçı bana göre pek tabii bir milyonerden daha başarılı olabilir. Burada devreye biraz olsun bizim algılarımız giriyor. Lüks bir hayata erişme hayalleriyle hayatlarını çarçur edenler tek göz evinde mutlu olan adamı hor görebiliyorlar. Aslında biraz daha farklı bir açıdan bakmak gerekmez mi? Sadeliği seçmek ne zamandan beri kayıp oldu? Bazen insanlar hayatlarını daha güzel oturma grubu alabilmek için yaşıyormuş gibi hissediyorum. Elimizdekinin vadesi dolmadan yenisini alma hırsı niye? Müsrifliğin tanımını değiştirdik belki ama yerini koyduklarımız şüphesiz bize daha iyi bir hayat sunmadı. Ellerinde dünyalığın her çeşidi olan kişilerin de mutlu olmadığı gayet ortada. Yoksa doymazcasına tüketmenin başka bir açıklaması olabilir mi? Bazılarımız da hiç erişemeyeceğimiz hayatları yaşamak istiyor. Belki erişse o zaman gerçekten ihtiyaç duyduğunun o olmadığını anlayabileceği. Peki, bu beyhude çaba için hayat gibi değerli bir hazineyi niye israf ediyoruz. Yoksa biz hayata hak ettiği değeri biçmeyi mi bilmiyoruz? KAYNAKÇA Crowe, Cameron. We Bought a Zoo. Vinyl Films. 2011 Gibson, Mel. Braveheart. Paramount Pictures. 1995 Aşkın Yeni Taşındığı Buz Kalpler Nazlı'nın romanı... Birbirine bağlı 17 hikaye ve dikenler arasında sürekli kanayan bir kalp... Nazlı Eray, eserini yazarken insanı can damarı olan sevgiyi çok iyi kullanmış. Kah acıdan kahkahalara boğulan bir kadın, kah acıdan artık nefes alamayacak hale gelen bir kız çocuğu. Halbuki tek isteği bir liman bulmak. Dünya gibi kasırgalarla çevrili bir okyanusta belki de hiç bulunmayacak o yegane limanı. Pusulası umut olan bu kadın, şehir efsanesi kovalıyorcasına dolanmış tek tek kalpleri. Çıkmaz sokaklar cenderelerinde kendini kafeslerde bulmuş hep. Nereye adım atsa ipten, çürük bir köprü misali bağlar kurmuş. “Koşmuş” sürekli. Aşkı en güzel bu metafor açıklayabilirdi. Koşmak... Hayatının belli dönemlerinde bulmuş o insanları, çölde yol kateden bedevi misali gitmişler sürekli. Kısa süreliğine yaptığı yürüyüşlerde fark ettiği kalpler hep kendisine bir zift misali üstüne yapışmış, kurtulamamış. Belki kısacık bir sohbet imkanı bulmuş o buz kalpler o sıcacık kızla, belki bir iki kelime anca etmişlerdir. Hakkında yeterince bilmediği insanı sırf bir liman olma ihtimali yüzünden ömrünün yakıtını ona doğru yelken açmakla harcamış. Tesadüf tanımının alınyazısı ile karıştırıldığı bu dünyada tesadüf değildi o buz kalpler ama kadere de bağlanamazdı. Dersti yaşadıkları, anlayamaması ne yazık.. Tanrı, göndermişti imtihana giren öğrenciye soruları, peki ya öğrenci? Boş kağıt verip sövmüştü Öğretmen'e. Aşka aşık olmuştu. Bulamadı limanı. Anıları paylaştı Nazlı. Karşılaştığı limanlar ölü çıkınca oyuncağı kırılan çocuk misali fırlatıp attı ölü liman anılarını. Havada havan topu misali duygular uçuştu, bazıları kağıda düştü, bazıları zifiri karanlık gecelerin bilinmez bataklıklarına. Yalnızdı.. kalabalıklar içinde bir dilenci kadar yalnız. Dilendiği şey, herkesin hayaliydi. Onlardan farkı olmamasına rağmen dilendi Nazlı. Çaresizce eli ve kalbi boş bir şekilde dönüyordu yatak dediği zindana. Anahtarını kendisi denizlere atıyordu. Ona göre istediği şey basit gibi gelse de dünyanın en zor bulunan anahtarını istiyordu zindanından kurtulmak için. Soğuk kalbin anahtarını. İnsanlar kalbini soğutmak için anahtarını sır gibi saklıyordu. Haklılar da. En zayıf noktanızı yabancı birine göstermek ne kadar akıl karı bir iş olabilir ki? Hayallere daldı sonra Nazlı. Giden geri gelir diyordu içinden. Tilki ve kürkçü dükkanı muhabbetini içinde bir dua gibi tekrarlıyordu günlerdir bulamadığı uykusunu cezbetmek için. Beyaz atlı prensi gelip liman olacaktı o balıkçı teknesine. Kurtaracaktı dünya denen deli sulardan. Şükretmedi Nazlı. İçinde yanan kalbe, onu taşıyan bedene, bunları kurabilmesini sağlayan aklına şükretmedi. Uyudu Nazlı. Rüyalar aleminde bekledi o deniz fenerini. Sisin ortasında kaldı, bekledi. Buldu belki de. Ama ne zamana kadar uyuyacaktı ki yanan kalbin sahibi. Dayanamadı. Oturdu yatağında. Dinliyordu yanan kalbini. Hazine sandığına oturarak dilenen bir dilenci olduğunun farkında bile değildi. Anahtar arıyordu ama kendisi çilingirdi. Fark edemedi Nazlı. Oturduğu sandığa tekme salladı ve devam etti zindanında volta atmaya. Haklıydı Nazlı. “Kral çıplak!” diye bağıran çocuktu. Aşka ilan-ı aşk ediyordu. Herkesi, herşeyi sevememiş olabilirdi ama O'nu sevdi Nazlı. Ama sessizliği bunaltmıştı Aşk'ın. Bir yandan gecenin karanlığı yavaş yavaş artmaya başlıyordu dolunayın önüne düşen bulut yüzünden. Göz kapakları dayanamıyordu kırık dökük hayallerinden. Karanlığın krallığıyla maviliğini kaybediyordu sonsuzluk ve sonu oluyordu ve bitiyordu Nazlı. Oysa her umut masmavi bir sonsuzluk denmişti ona, insanın ruhunu besleyen... Ama o, omuzlarındaki ağırlığın bitmekte olan ruhunun habercisi olduğunu hissedebiliyorsa. Sonra bırakıyordu yük kendini, bıraktıkça korkusu artıyordu Nazlı'nın. Sebebi, durumunu açıklayabilmesinin tek çaresi sankili cümleler olmasından kaynaklanıyordu. Kendine yabancılaşarak, hayal kırıklarıyla örülü Arnavut kaldırımında kayboluyordu. Kendisine sormaktan bıkmıştı ama sormadan duramıyordu, “Mümkün müdür hayal kırıklarıyla örülü yollardan başkasının elleriyle kurtulabilmek? Mümkün müdür insan nefesine başka bir nefes katarak yeniden doğabilmesi?” Kim bilir... Emin TANRIKULU KAYNAKÇA Eray, Nazlı. Aşk Artık Burada Oturmuyor. İstanbul: Doğan Yayınları, 2013. BUNLAR HEP PARALELCİ Uzun Dünya kitabını öyle büyük bir beklentiyle almamıştım. Öylesine bir kitapçı gezmesinde gözüme çarpmıştı, konusunu bile tam anlamadan almıştım. Okudum geldim, büyük ihtimalle bu kitabın filmi yapılır, şuraya yazıyorum. Bilim kurgu zaten severim, fakat bu kitap olmuş arkadaş. Zaten iki yetenekli bilimkurgu yazarı Terry Pratchett ve Stephen Baxter abilerimiz beraber yazmışlar, kendilerini bu kitapla tanıdım fakat özgeçmişlerine baktığımızda ikisi de bilimkurgu alanında üstat olmuş yazarlar. Kitabı neden bu kadar beğendiğime gelirsek, hep hayal ettiğimiz ve hatta üstüne bir ton teoriler kurulan paralel evren mevzusunu çok farklı bir şekilde okura sunmuşlar. Şimdi düşünün ki yaz günü, elinizde telefonla yatakta boş atıyorsunuz öyle, müzik falan dinliyorsunuz. Hop, birden mesaj geliyor. Arkadaşınız bir link atmış diyor ki, oğlum bu sefer gol oldu, işi gücü bırak şuna bir bak. Tabi ne olduğunu tam anlamadan açıyorsunuz linki, bir patates, 2 kabloyla yapılan bir alet planı, şu ilkokulda iş eğitimi dersinde ödev olarak verilebilecek ayarda. Hemen evdeki pederin alet edevat çantasından hırdavat malzemelerini, mutfaktan da pazardan yeni gelmiş patateslerden birini alıp başlıyorsunuz yapmaya. Artık amelelik kısmı bitmiş son aşamayı okuyorsunuz, kontrol kablosundaki küçük kolu sağa ya da sola çevirin. Bismillah deyip çekiyorsunuz sağa, birden kafaya top gelmiş gibi gözler gidiyor, sonra rüyadan uyanmış gibi gözleri açınca ortam değişiyor, etraf çayırlık çimenlik midede kekremsi bir bulantı. Kafada jet lag hissi, bir yandan o mesajı atan arkadaşa küfürlerle ne olduğunu anlamaya çalışıyorsunuz. İşte kitapta tam böyle başlıyor. Tabi benim giriş tarzım bu olayın gelişimi sırasında Türkiye’den bir kare gibi olsun istedim. Neyse olay şu ki, şu çılgın diye tabir ettiğimiz bilim adamının teki paralel evrende yolcuğun sırrını çözmüş. Patatesle (bilmeyenler için patatesin doğasında potansiyel elektrik üretebilme kabiliyeti vardır, patates deyip geçmemek lazım yani) çalışan bu kadar basit bir düzenekle bu aletin planını internete vermiş. Kitapta da bu değişikliğin dünyayı ya da dünyaları nasıl alt üst ettiğini anlatan süreci bize sunmuş. Benim kitaptaki en çok beğendiğim nokta, bize öyle bir konu verilmiş ki, okurken size eğer şuan böyle bir şey olsaydı ne yapardım diye düşündürüyor. Aslında sadece ‘’ben’’ ne yapardım değil, devletler veyahut dünya ne yapardı. Kitap tabi ki bunları ele almış, devletlerin değişimi, birden enerji sıkıntısının ortadan kalkması, herkese yetecek kadar arsanın olması gibi. Fakat kitabı okurken işin en eğlenceli kısmı kendi çevrende ve kendi ülkende neler olabileceğini düşünmek. Hani kitap bize bir Avrupalı’nın gözünden anlatılıyor, adamlar işin biliminde, pat diye başka bir dünyaya geçince araştırma hevesiyle yanıp tutuşuyorlar. Ama bizim aile babası memur Ömer amca böyle bir durumda ne yapacak asıl aksiyon orada işte. Düşünsene adamın düzeni altüst, çoluk çocuk paralel evrenlere gidip gelip cirit atıyor, onları zapt etmeye çalışırken mecbur o da gidip geliyor. En sonunda kabulleniyor durumu, diyor hadi hanım hafta sonuna 2.dünyaya geçelim orda ki çayırlıkta mangal yapalım. Sonra bir tadına varınca Ömer amca işin iyice müptelası oluyor, bir gün hanım ben bir 2 saate dönerim deyip bir çıkıyor, gidiş o gidiş. Memur Ömer amca oluyor maceracı Turist Ömer. Tabi bu arada Türkiye çalkalanıyor, diyanet fetva yayınlamış paralel evrenlerde dolaşmak haramdır diye, turizmciler kar peşinde hemen yeni dünyalara tesisler kurmuşlar, ilk paralel evren işi gücü olmayan apaçilerle dolmuş falan. Bu olasılıkları düşünmek çok zevkli yani, dediğim gibi kitabın kendi konusu da harika, okura düşündürttükleri de harika. Hani sırf dalgasına şeyler düşündürtmüyor, mesela öyle bir durumda şuan ki Suriye’den gelen mültecilere nasıl alternatif çözümler bulunurdu, devletin bu konuda halka hamleleri ne olurdu, baskı mı özgürlük mü hâkim olurdu, ne tür yeni iş sektörleri oluşurdu, suç oranı artar mıydı yoksa tam tersine yeni dünyaların verdiği imkânlar neticesinde azalır mıydı, bir çok soru oluşturuyor kafada. Özellikle din kavramı nasıl etkilenirdi ben şahsen onu çok merak ederdim. Yeni sonuç olarak kafada bir dünya soru uyandıran ve düşündüren bir kitap. Düşündüren her şey güzeldir felsefesiyle bu kitapta harbiden güzel yani. Sonuç olarak gerçekten okunmasını düşündüğüm, özellikle bilimkurgu hayranlarının sevebileceği bir kitap olmuş. Bitirmeden önce, kitabı okurken çok kafam karışır mı korkusu olanlara şunu söylemek istiyorum. Kitap heyecanlı bir şekilde devam ederken o heyecanınızı kesmeden her bir kafa karıştırıcı meselenin bilimsel tarafını sıkmadan açıklıyor. Mesela paralel evrenler olayın içine girince ilk sorduğum soru neden diğer dünyalarda hiç insan yok diye olmuştu. Olay şu ki paralel evrenleri düz bir sırada sıralarsak her biri farklı bir gelişim süreci geçirmiş. Ve eğer varoluşumuzu bir düşünürsek, dünyanın ilk oluşum aşamasındaki kusurlu yaşam formlarının tesadüfi gelişimi ile gerçekleştiğini göz önünde bulundurmamız gerek. Yani aslında bizler birer tesadüften ibaretiz. O yüzden ne kadar gidilirse gidilsin o dünyalar hep boş oluyor, ta ki bir yere kadar tabi ama çok anlatmak istemiyorum, okuyunca anlarsınız. Gerçek hayatta düşünürsek de evrende tek tesadüfün biz olduğumuzu düşünmek korkutucu, aynı şey paralel evrenler içinde geçerli yani, eninde sonunda önümüze başka tesadüfler çıkacak gibi. Bunun gibi birçok soru ve cevap barındırıyor Uzun Dünya. Eğer okumadıysanız, üşenmeyin Kızılay her yere yakın, gidin alın okuyun, yazınız boş geçmesin. Dikkatsiz Obsesyonlar İnsan hayatı da aslında bir sihir numarası gibidir. Nasıl iyi bir sihir numarası üç perdeden oluşuyorsa hayat da üç perdeden oluşur; doğum, yaşam, ölüm. Sihir numarasının kısımları ise şöyledir; vaat, dönüşüm ve prestij. İki kavram ne kadar da birbirine benziyor. Doğduğumuzda artık geleceğe dair bir vaat oluyoruz. Büyürken ise inanılmaz metamorfozlarla, emekleyen bebeklerden yetişkin bireylere dönüşüyoruz. İki kavramı birbirinden ayıran kısım ise prestij kısmı. Sihir numarasında vaat edilen gösteri yapılıp seyirci hayrete düşürülür ancak hayatın prestij perdesinde ise vaatler mi mutlu sonlarına kavuşur yoksa Anka kuşunun küllerinden yeniden doğduğunu mu görürüz? Sihirbazlar numaralarını gerçekleştirebilmek için fedakârlıklar yaparlar. En azından gerçek bir sihirbaz insanları bir anlığına bile şaşırtmak için yaşar. Prestij adlı eserde Christopher Nolan izleyicisine neredeyse bir ayna tutar ve insanların kişiliklerini oluşturan kısımları gösterir. Belki de hepimiz filmin başrolleri Bay Borden ya da Bay Angier gibi takıntılarımızı yaşıyoruzdur ve prestije geldiğimizde takıntılarımızı hayata tam anlamıyla geçirmiş olabiliriz. Dikkate almadığımız kısım ise takıntılarımızın kölesi olabileceğimizdir. O zaman sadece bir vaat olarak kalırız. Hiçbir zaman gerçekleşemeyecek bir vaat. Her takıntının bir bedeli vardır bu bedeli para ile değil kendiniz ile ödersiniz. Bu başyapıtın en sevdiğim kısımlarından biri de takıntılarının bedelini anlatmasıdır. “ İkimiz de bir yaşamın farklı yarılarını yaşadık.” der Bay Borden. Burada filmin kurgusundaki ikizine gönderme yapılsa da aslında insanların kendi saplantıları ile yaşamlarını kaçırabileceklerini anlatır. Bence hayat inanılmaz bir sihir numarası gibidir. Yaşam mucizelerle, acıyla, sevinçle dolu olabilecek bir belirlenmemiş yoldur ancak saplantılar sizi büyük resmi görmekten alıkoyar. Hayatı kaçırırsınız. İnsanlar bu günü de görüp ölsem de gam yemem gayrının resmini kafalarında canlandırabilmeli. Başlarda takıntılarımızı takip etmek, biraz olsun gayemize ulaşmak bize haz verebilir ama sonuçlarının önemini kavrayabilmek gerekir. Sizi sizden kopartırsa artık prestij olamazsınız demektir. Dönüşümde kısılıp kalan adeta her seferinde şapkadan çıkan tavşanın rolünü oynarsınız. Hayatınızda bir prestij perdesi olacaksa, sizin prestijiniz olmalı. İnsanlar prestije tanık olduğunda onları kendi gündelik kısır döngülerinden kurtarmış olabilmelisiniz. İnsanoğlu amaçlarla yaşar ama saplantılarınıza izin verirseniz amaçlarınız sizin hayatlarınızı yaşar. Sadece saplantılarınızla buluşabilmek için çevrenizi hiçe sayarsanız, insan oluşunuzun anlamı kalır mı? İnsan ömrü zaten yeterince kısayken takıntılarla yarım bir ömrü tamamlamaya çalışmak ne kadar sevgiden uzak, değer bilmekle alakasız ve son derece dikkatsizce oluşmuş bir düşüncenin eylemi. Maalesef bu durumu günümüzde akıllı telefonlarla daha da gözlemleyebiliyoruz. Kafalarımız önde elektronik eşyalara gömülüp, yaşamı kaçırıyoruz. Artık bir toplum olmaktan çıkıyor, kanla çalışan makinelere dönüşüyoruz. Takıntılar farklı şekillerde kendilerini gösteriyor. Beğenilme takıntısı, ego tatmininin son raddesinin bir semptomu. İnsanlar hayata değil anlamsızlıklara bağlanmayı seçiyor. Başka insanlarla yüz yüze oturup konuşmak yerine hayatımızı 10 santimden başlayıp iki metreye kadar ölçütleri olan ekranlara sıkıştırıyoruz. Mesleki takıntılar ile insan ilişkilerini sadece çıkar amacı ile kullanıp, olmadığımız bir insanın maskesini takıp, maske aracılığıyla yine saplantıları yaşıyoruz. İnsanlar önceden kendilerini bu gibi döngülerden kurtarmak için eğlencelere başvururdu. Sihirbazlar insanları gerçeklikten çekip alırdı. Materyalist anlayışımızın bir anda sekteye uğradığını görebilmek gerçekten nadir bir manzara olurdu diye düşünüyorum. Sihirbazlar da o an için yaşıyorlar. İnsanlar artık sıkılmış, dünya kaskatı ve onlar yaşamlara renk katmaya çalışıyorlar. Ama fâni insanlar toplumun getirdiği dogmalarla var olmaya çalışıyorlar. Dikkatli bakıyor musunuz? İnsanlara, çocuklara, hayvanlara, ağaçlara, yaşama dikkatlice bakıyor musunuz? Hayır. Çünkü siz kandırılmak istiyorsunuz. Kendi gözlerinizin gördükleriyle sınırlanıp, takıntılarınızla yaşamak istiyorsunuz. Atakan Özcan Deniz Yapıcı 21302047 TURK 101-30 Aslı Uçar TUTKULARIMIZ BİZİ NEREYE GÖTÜRÜR? Huraki Murakami’nin Koşmasaydım Yazamazdım adlı inceleme türündeki kitabı bana göre daha çok yazarın yaşam felsefesini anlatan bir kitaptı. Yazar kendi hayatından bahsederken yazdığı kitaplardan ya da mesleğinden değil, hayatında tutkuyla yaptığı şeyden, koşmaktan bahsetmiş. Adından da anlaşılacağı gibi aslında yazar bu mesleği yapabilmesini tutkuyla yaptığı bu spora bağlıyor. Her ne kadar “neden, nasıl” gibi sorularla da karşılaşsa bir bakıma tutkularımızın bizi asıl yapmamız gereken ve yapmak istediğimiz şeylere bağladığını anlatmaya çalışıyor bana göre. Konuya klişe olan bir sözle başlamak istiyorum. Her insanın tutkuları vardır. Yazarın tutkusu olan koşmak ve onu hayata ve mesleğine nasıl bağladığını anlatan bu kitap aslında okurken insanı kendi tutkularına yöneltiyor. Tutkular insan kişiliğine göre şekillenen şeylerdir. Kitap okumak, film izlemek, örgü örmek, koleksiyon yapmak, resim yapmak ya da müzik dinlemek… Örnekler tek tek çoğaltılabilir kolayca. Peki gerçekten de tutkularımız bizi hayata ya da mesleğimize bağlar mı? Tutkusu kitap okumak ve mesleği avukatlık olan bir insanı ele alırsak, tutkusunun, onu mesleğine ve hayatına nasıl bağladığını sorduğumuzda ne cevap alırız acaba? Kuşkusuz her insan gibi bu avukat da kitap okumanın ya da asıl anlamıyla tutkusunun onu hayata bağladığını ve ona yaşama zevki verdiğini söyleyebilir. Fakat benim görüşüme göre ” tutkularımız bizi yapmamız gereken şeylere bağlar mı?” sorusu aslında açık bir kapı gibi. O kapıdan içeri girip istediğinizi koyabilirsiniz o odaya. Bu açık kapının anlamı aslında tartışılabilir bir konu olması, tutkularımızın bize keyif verdiği kesinliğinin aksine. Avukatın kitap okuma tutkusu belki de onun çözmesi gereken bir davayı araştırmasına engel olabilir ya da tam aksine kitap okuma tutkusu onda davasını araştırma isteği ve azmi uyandırabilir. Benim düşünceme göre bu olay tutkudan tutkuya değişen bir kavram değil fakat her şeyde olabileceği gibi bu konuda da istisnalar olabilir elbet. Mesela mesleğini ya da daha geniş anlamıyla yapması gereken şeyi tutkuya çeviren bir insan bu zıtlığı ortadan kaldırabilir. Yazarın ve her insanın olduğu gibi benim de tutkularım var elbet. Film izlemek, dekorasyon yapmak ya da hayal kurmak bunlardan birkaçı sadece. Yazarın sağlıklı olmasına yardım etmesi dışında koşmak hakkındaki yorumları beni çok etkiledi. Film izlerken başka insanların hayatlarını görmek, onların mutluluklarını paylaşmak, acılarını hissetmek ya da yürüdükleri sokaklarda yürümek benim tutkum. Bir duvarın rengini düşünmek, o duvara ya da o odaya hangi mobilyaların yakışacağına karar vermek, ruhu olmayan bir sehpaya ruh katabilmek benim tutkum. Gideceğim şehirleri hayal etmek, yaşayabileceğim mutluluklara şimdiden gülümseyebilmek, sevdiğim insanlarla geçirebileceğim ve onları biraz da olsa gülümsetebileceğim zamanları hayal etmek benim tutkum. Bunlar buraya yazabildiğim sınırlı tutkular sadece. Yazarın tam üzerine bastığı gibi bu tutkular bana yaşama zevki veriyor, hayata gülümseyebilmem için sebep ve yaşanan olumsuzluklardan sonra umudumun olabileceği küçük kıvılcımlar veriyor. Peki bunlar benim yapmam gereken şeyleri etkiliyor mu? En basit ve kısa cevabıyla, evet etkiliyorlar. Bir öğrencinin yapması gereken şeyler nelerdir? Ödev yapmak, ders çalışmak… Bana yaşama zevki veren tutkularım, film izlemek, hayal kurmak, benim ödev yapmamı engelliyorsa ben zaten ne yapacağım ödevden keyif alır ya da bir şey öğrenirim ne de çalıştığım dersten. Yazarın bana düşündürdüğü ve aslında benim de bu kitabı okuduktan sonra fark ettiğim düşünce ise; insanlar artık öyle bir noktaya geldiler ki yapmak zorunda oldukları şeylere odaklanmış durumdalar sadece. Bu zorunlulukları yerine getirebilmek için ise tutkularından, yani yaşama zevklerinden vazgeçiyorlar. Onlara söylenmesi gereken şey ise; varsın bir ödevi de teslim etmeyelim. Ben uzanıp hayal kuracağım… Alpay AŞAN 21301246 AKŞAM OLMAKTA Her lahza nefesini ensesinde hissettiği hastalığı, babasının ölümüyle beraber anasıyla içine düştükleri sefalet ve kendinden 4 yaş büyük hoppa bir kıza beslediği aşk, hasta genci on beş yaşında bir adam hâline getiriyor. Kasvete boğuluyor insan bu genç adamın mariz dimağında, mihnet dolu hayatının ortasında buluyor kendini Peyami Safa’nın tenkitleri değersiz kılan tasvirleriyle. Ezilerek can veriyor tozpembe hayatı ağır sayfaların arasında. Ne var ki hislerinde hayat buluyor sonraları genç adamın. Nüzhet için kırılgan bir bitki gibi yeşerttiği hislerin rayihasına uyanıyor bir kâbustan uyanır gibi. Birer dize kopuyor sonra okumadığım tüm şiirlerin dalından, düşüyor önüme aheste ve vakur. Bir dokunsam durulacak sanıyorum dışımdaki okyanus, benliğimi döven dalgaları sükûn bulup çekilecekler iki geri bir ileri. Âciz kalıyor ellerim heyhat! Âciz kalıyor söyleyemediklerim. Ne çabuk unutmuşum kuşlara ve güneşe mahsus olduklarını. Nasıl da aldatmış beni kudretli gölgelerim. Toprak oluyor her bir dize gözümün önünde sonra. Yitiyor hududunun kadim dillerde bile var olmadığı bilinmezliklerimde. Onları bir daha göremeyeceğimi zannederek susuyorum. Çünkü biliyorum, konuşsam gülecek insanlar manasızlığıma ve çıplaklığına avuç içi çizgilerimin. Tek tük yağmaya başlıyor Safa’nın satırları ruhumun kurumaya yüz tutmuş toprakları üzerine, yok olmaya yakın. Bir ümit ışığı delip geçiyor gaddar bulutlarımı düşman göğsünü delen bir süngü gibi. Göz açıp kapayıncaya kadar değişiyor yüzümün çizgilerine dair ne var ne yoksa. Nüzhet’in hasta gençte uyandırdığı hisler sarıp sarmalamış bile benliğimi. Gencin odasında ettikleri birkaç dakikalık muhabbet dahi durdurmuş zamanı, alay ediyor insanlarla. Ben daha olan bitenin farkına varamadan çocukluğum gelmiş aklıma. Tırnaklarımın arasında portakal, kirpiklerimde tuz kokusu… Uçurtmamla süzülüyoruz sonsuzluğa doğru tek bir ebemkuşağına dahi takılmadan. İsmini bilmediğim çiçeklerin mest edici kokusu, ismini bilmediğim kuşların anlamsız şarkıları… Bekliyor hepsi beni bir ebemkuşağının sonunda. Hâlâ merak ediyorum orayı Anday’ın yağmurun bittiği yeri merak ettiği gibi. Yalnız mersin ağaçlarının üstünden geçmez de benim ebemkuşağım sakız ağaçlarının üstünden geçer belki. Yalnız geceleri yaşayanların elleri ve gözleri için doğmaz da, bazen gündüzleri yaşayanların güneş ışığına düşman kirpikleri için doğar ya da ay ışığına doymuş ruhları için… Çocukluğumun bana getirdiği bunca güzelliği, tek cümleyle tuz buz ediyor Safa sonra: “Ağaçların bile sıhhatine imrenerek yürürdüm.” Bu cümleyle buluyorum kendimi ufuk çizgisinden mahrum, hülyasız diyarlarda. Bu cümleyle bir oluyor anamın odamın ışığını söndürüşü. Ellerime hiç bu kadar yabancı kalmamıştım sudaki aksini gördüğümden beri yadırgı rüzgârların. Gömülüyor yavaş yavaş akşam güneşim sonu belli denizlerime ve buluyor beni Ahmet Haşim dizeleri kızıllıklara bulanmış ulu orta bir yerde: Bu bir lisân-ı hafidir ki ruha dolmakta Kızıl havaları seyret ki akşam olmakta Alpay AŞAN 21301246 Kemiriyor içimi gecenin sessizliğindeki boğuk ve kesik kahkahalar. Ruhum geceden daha sessiz, gökyüzü geceden daha korkak. Varoluşumun hazin bilinmezliği buluyor beni ilk defa. Hâlbuki hep vardı, bekliyordu bir yerlerde güneşin ölümünü ve ağaçların susmasını. Yağmur damlalarından medet umuyorum. Yağmur damlalarından ve apansız gelen yazlardan... Arsız nümayişlerle sahte ışık oyunlarına bile razıyım. Belki onlar kurtarır beni bu zamansız yokluklardan. Ansızın son buluyor genç adamın hikâyesi Peyami Safa’nın kaleminin ucunda. İçimde bir boşluk oluşuyor. Kaleminden dökülen eşsiz tasvirleriyle kendini unutsa da insan, aç kalıyor o muazzam cümle yapılarına hikâyenin zamansız gelen sonuyla, eksik hissediyor kendini. Başka romanlarda arıyorum eksik kalan o parçayı, başka şiir kitaplarında arıyorum muttasıl. Bulamadım henüz, bulmayı umuyorum. İpek Bengisu Kumaş 21902314 VAROLMANIN DAYANILMAZ AĞIRLIĞI Alışkanlık, bize rahatlık veren bir rutin olmadığında, zehirlidir. Bir toplumun belirsiz kurala alışması, bir insanın acıya alışması dinginlik değil, zehirdir bana göre. Adına yanlış denilse de, yeterince çok kez göz göze geldiğimiz hatalara da alışır, onları kabulleniriz. Sanatın varoluşundan itibaren de kadının portresinin öyle alışılmış bir yanılgısı vardı ki, sanat eleştirmenleri, sosyologlar, Manet’in Olympia’sını yadırgadılar. Kadının hem arzulanan her yargıya, her fiile açık, hem de bunu duruşuna, bakışına hatta elinde tuttuğu objeye göre masumiyetle sarmalamış bir ikilemde varolmasına herkes alışmaması gerektiği kadar alışmıştı. Kadının vücudu, gerçek bir insanı andırmayacak kadar deforme edilerek, kişiliği de mecbur olmadığı bir masumiyet algısı üzerine yüklenerek, onu çizen, onu evine asan, onu inceleyen insanların, çoğunlukla erkeklerin gözü önünde pazarlığa açılmıştı. Yapıldıkları dönemde zenginliklerini sergilemek için tablo satın alan insanlar için, toprak, mülk, altın, pahalı kumaşlar ve yiyecekler kadar objeydi kadın. Sanata özne olabildiği zaman da, sahte olgularla tasvir edilmişlerdi. Olunması gereken ideal kadın figürü, bütün çıplaklığıyla sergilenirken, gerçek hayatta var olan kadınlardan da oldukça uzaklardı. O yüzden sanat tarihi kitaplarında kendime benzer bir kadın ararken, gerçeğe yakın birini bile bulamadım. Manet’in Olympia’sının alışılmamış bir nü tablo olmasının sebebi, bana göre kadın vücudunun olduğuna yakın, yerinde kullanılmayan abartılı süslemelerden ve başkalarının zevki uğruna oradaymış hissinden de uzak olmasıydı. Kadınların özgürlük isteklerinin, tabuların yıkılmaya başlanmasının bana göre sanat tarihindeki en büyük örneklerinden biri olan bu tablo, bir kadının kendi tercihi içerisinde, kimseye karşı utanma, gizlenme, olduğu insanı örtme çabasına girmemesi gerektiğini göstermişti. Yaşadığımız hayatın bize yüklediği sorumluluklardan, bir kadın olarak çoğu zaman çıkamıyoruz, ikileme düşüyoruz olmamız gereken ile olmak istediğimiz arasında. Kadının bakımlı olması, ama ilgi çekmeye çalıştığı düşünülecek kadar bakımlı olmaması, kendini eğitip özgürleştirmesi, ama özgürleşirken çoğunluğun ekmeğine yağ süren geleneksel özelliklerinden de vazgeçmemesi, ekonomik özgürlüğünün olması, ama partnerinden de daha fazla kazanmaması, sosyal çevresinde saygı görmesi, ama sosyal çevresine ayırdığı vakitle evindeki “sorumluluklarını” eksik bırakmaması, feminen, dolayısıyla basit ve sığ hobilerinin olmaması, ama erkeklerin ilgi çekici bulduğu şeylere de bulaşmaması, kendi kararlarını verecek kadar aklı başında olması ama bu kararı hep kendi hayatında bir figüranmışçasına başkalarına danışmak zorunda hissetmesi, bizim toplumsal alışkanlık zannettiğimiz şeylerin yavaş yavaş zehire dönüşüyor olmasının sadece yüzeysel birkaç örneği. Modern hayatta, bu kadar görünür olmasa da, hepimiz birer kadın olarak var olurken beraberinde getirmemiz gerektiği düşünülen, bizden beklenen her şeyin baskısı altındayız. Amacın niteliğinden bağımsız, bir amaca hizmet etmeden saf, sadece kendi kişiliğimizle var olamıyoruz. Bu amaç bir sanat tacirinin cinsel dürtüleri, çizilmesi gereken narin ve kırılgan bir profil hatta annelik dahi olsa, toplumun gözünde ismimizin yanında ek bir anlam olmadan ismimiz değerli bir anlam ifade edemiyor. Kendimden örnek vermem gerekirse, başta annemin olmak üzere ailemin bana verdiği eğitimin sonucunda bu toplumsal kuralları kendimce yok sayma özgürlüğüm vardı, ama bu yargılardan yine de kaçamadım. Edebiyatla, sanatla, müzikle iç içe yaşayan bir kız çocuğunun, futbola ilgi duyması yadırgandı. Futbola halen ilgi duyan bir genç kadının, modaya, far paletlerine ilgi duyması yadırgandı. Ben kendimi, ilgimi çeken konuları feminen ve maskülen olarak ikiye ayırmamaya çalışsam da, birçok insanın beklentisini karşılamıyordum. İki çizginin iki farklı ucundan birini seçmemiştim, bu yüzden de kadın olarak varolamıyordum. Kapana kısılmış hissediyordum sadece. İsmimin yanına bir unvan, bir sıfat, bir meslek eklenmesine gerek olmadığı yaşta bile, kendimi sakınamadığım kuralların arasına sıkışmıştım. Eğer öznesi kadınsa, bir çocuğun bile sadece “çocuk” olmasına izin vermiyordu toplum. Küçükken izlediğim çizgi filmlerde kendime benzeyen bir karakter bulamıyordum. Hepsi upuzundu, beline kadar inen saçları vardı, tercihen sarı. Özgüven konusunda o zamana kadar sıkıntı çekmemiş bir çocuk olarak, kendi görünüşümü sorgulamaya da itilmiştim hobilerimin ardından. Yeterince güzel miydim? Kim için güzel olmam gerekiyordu, kime güzellik borcum vardı? Henüz güzellik konusunda yeterli bir ayrıma varamayan kız çocuklarını bu sorgulamaya o kadar erken bir yaşta itince elimize tam olarak ne geçiyordu? Özgüvenlerinde zedelenmemiş bir yer bırakmamak için miydi bütün bu çaba? Sadece bizim seçtiğimiz konulara ilgi duy, sessiz ve masum görün, hanımefendi ol, sokakta oynarken ağaçlara tırmanma erkek çocuğu gibi, akşamında eve döndüğünde elin yüzün çamurlu olmasın, güzelliğine leke sürülmesin, güzellik demişken, ilgi çekecek kadar güzel olduğundan da emin ol, bize göre güzel olmadığından güzel bulmadığın hangi özelliğin varsa mutlaka değiştir, kendi kişiliğini bizim bakış açımızla yarattığımız bir ameliyat masasına yatırmaktan çekinme…Peki neden? Klişeleşmiş kalıplar kullanılıp, kadın objeleştiriliyor adı altında hak aranılabilir belki. Ama konu bu kadar basit değil. Kadın her zaman değil, ihtiyaç duyulduğunda objeleştiriliyor, eğer fiziksel özellikleri “alıştığımız güzellik” kavramına uymuyorsa, objeleştirilmeye dahi layık görülmüyor. Ve kadın sadece objeleştirildiği zaman değer görüyor. Konu sadece kadına bakış, kadını kişliğinden sıyırıp bir ihtiyaca itmek değil. Konu kadının varlığına kaldıramayacağı ağırlıkta yükler yükleyip varlığını tümüyle yok saymak. İstediğimiz profile uymuyorsa, bizim için hiçlikten farklı bir değeri yok demek. Bu durumda, belli bir kalıpta varolmanın baskısına karşı verilen küçük büyük her türlü mücadalede, bir kadın olarak hem kendimize, hem de etrafımızdaki diğer kadınlara, bu kaygıların içine büyemekte olan kız çocuklarına karşı sorumluluk taşıyoruz. Bu yükü hafifletmenin yollarından biri de, var olan baskıların üzerine yenilerini eklememek, kendimizi de, hayatımızdaki diğer kadınları da soyadlarına, unvanlarına, sıfatlarına ihtiyaç duymadan sadece isimleriyle kabul edebilmek. Çünkü biz kendimizi kabul etmedikçe, dik durmadıkça, toplumun gözünde silikleşip kayboluyoruz. Kaybolmamak içinse birbirimize tutunmaya mecburuz. Kaynakça: Çev:Eşkinat, E., (2011). Manet, Birinci Baskı, Yapı Kredi Yayınları, İstanbul. Manet, Edouard. (1863) Olympia. Nurşah ATABAY İçinde Yaşam Olan Çantalar Yolculuğu, yolu için sevenler