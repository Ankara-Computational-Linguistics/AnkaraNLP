görmek istiyorum. Sonra şef sahneye çıktı. Şef Avi Ostrowsky yanakları sıkılası bir adam gibi görünse de büyük ihtimalle çoğu orkestra şefi gibi aşırı sert. Piyano öğretmenim Yulduz Hoca’yı hatırlattı bana. Yulduz Hoca’dan piyano dersi alabilmek için mülakata girmem gerekti. Önüme notalarımı koyup çalmaya başlamıştım. Dördüncü sınıftayım, zaten çalabildiğim parça sayısı, katabildiğim yorum kısıtlı. Üstüne üstlük, müstakbel piyano hocam ailemle oturmuş beni izliyor. Ben de onlar beğensin diye çalıyorum. Sonradan fark ettim ki çaldığın şeyin sana bir şeyler ifade etmesi gerekiyor, bir başkasına değil. Başkalarının zevki için bir şeyler çalmak müziğin doğasına aykırı. Bu, stresle başlayan tecrübe, aslında olması gerekenden çok ama çok uzaklaşarak hep stresle devam etti. Müzik ve stres ne kadar farklı şeylerse ben de işte o kadar aynı tutuyordum. Piyano sınavlarına girmeye başladım. İçimden piyanonun bir rahatlama aracı olması gerektiğini düşünürken yaptığım tek şey sınav için çalışmaktı. Şu an fark ediyorum ki dördüncü sınıftaki bir çocuğun anlayamayacağı acı bir ironi bu. Hayatımızda neredeyse her alanda bulunan ve bir şeyi ne için yaptığımızı anlayamamamızdan kaynaklanan bir ironi... On birinci sınıfın sonunda artık piyanonun son sınavına girecektim. Belki dördüncü sınıftaki bir çocuk ironinin farkına varmayabilir ama ben on birinci sınıfta hâlâ neden müzik yaptığımı anlayamamış bir biçimde müzik yapmaya çalışıyordum. Sonuçları bir hayli ağır oldu. Bir yıl boyunca çalıştığım sınavdan kaldım. Sonra da piyanoya küstüm. Kalmamın sebebi yeteneksizliğim ya da çalışma eksiği değildi, kafamı kurcalayan zorunluluk hissiydi. Sınavlar benim için her zaman bir işkenceydi. Her zaman, her şeyin ortasında onlar vardı, parçaları kendileri için değil sınav için çalıyordum. Başka bir şeye ulaşmak için araç olarak kullandığımız çoğu uğraşımızda başarısız oluyoruz. Ben huzur bulmak için çalmalıydım. Müziğin doğuşu insanın kendisini keşfetme isteğine dayanıyor ve insan kendini keşfettikçe huzur buluyor. Ben bu sürecin önüne ket vurdum. Sonunda anladım. Sekiz senemi aldı ama piyano ile barışmakla kalmadık arkadaş olduk. Artık sınavlardan önce çalıyorum piyanoyu. Beni rahatlatabilecek çok nadir şeylerden biri olduğundan, başına oturduğumda beynimde hiçbir endişe kırıntısı kalmadığından... Aslında Karanlıktan Aydınlığa başlığı bu anlattığım hikâye için uygun olabilirdi. Konserin birinci bölümü boyunca bu saçma sayılabilecek düşüncelerde gidip geliyordum. Sonra ikinci bölüm başladı. Shostakovich, 10. Senfoni. Hislerimden başka hiçbir şey düşünemedim. Sadece birkaç duygu... Size bir şey ifade ediyorlar. Anlaşıldığınızı hissediyorsunuz. Belki de anlıyorsunuz. Konsere gitme amacım bu işte. Anlamak, anlaşılmak. Konuşmadan, hareket etmeden, hiçbir şey yapmadan, yapmamıza gerek kalmadan duygularımızla anlaşmak. Birinci bölümdeki saçma düşüncelere rağmen on dakika sonrasında hiçbir şey düşünemeyecek hale gelmek. Müziğin türü sizi farklı anılarınıza, farklı düşüncelere götürüyor. Bazen tamamen bağımsız bir şey, bazen çalınan parçanın nasıl, ne koşulda yazıldığını düşünüyorsunuz, bazense demin anlattığım gibi: düşünmüyorsunuz. İzole olabiliyorsunuz, bir an için dünya üzerindeki tek insanmışçasına yalnızlaşıp sonrasında dünya üzerindeki yedi milyarla bir olabiliyorsunuz. Kendinizi bir insan, hayvan, bitki, cansız bir varlık ya da dilediğiniz herhangibir şey gibi hissedebiliyorsunuz. Müziği bu yüzden seviyorum. Sizi olmak istediğiniz şey yapıyor ya da ne olmak istediğinizi bilmiyorsanız farkına varmanızı sağlıyor. İnsanlara bakıyorum, bazıları ilk geldikleri ana göre büyük ölçüde rahatlamış, yüzlerinde hafif bir tebessüm, birbirleriyle konseri beğenip beğenmedikleri hakkında konuşuyorlar. Herkes en azından bir şey hissediyor. Küçük bir anlığına da olsa dünyadaki iğrençliklerden sıyrılabilmişler. Bir gün, bir roman okudum, hayatım değişti der Orhan Pamuk, Yeni Hayat’ta. Belki de bir müzik dinleriz ve artık hayatlarımız değişmiştir. Müzik hakkında pek bir şey bilmem ama şunu söyleyebilirim ki birtakım notaların birleşiminden oluşuyor olmasına rağmen o notalar kendilerinden çok daha büyük bir amaca hizmet ediyorlar.Celal Bayraktar 21501801 ARKADAŞLIK VE AİLE Leyla ile Mecnun’un , Türk dizi tarihinin en iyi dizilerinden biri olmasının en önemli sebebi; verdiği mesajlarla ve sağladığı duygularla izleyiciye kendini dizinin içinde hissettirmesi olmuştur. Beni de bu diziyi hayatımın bir parçası yapmama iten şey bu oldu. Dizinin bir diğer önemli özelliği absürt komedi tarzında olması ki ülkemizde bu türdeki nadir eserlerden biri ve gerçekten çok başarılı bir şekilde kurgulanmış olması. Leyla ile Mecnun ülkemizdeki nerdeyse herkesin beğenisini toplamış bir dizi ancak benim için yeri çok ayrı çünkü Leyla ile Mecnun’daki her karakterde, her olayda kendimden bir parça buldum. Ayrıca bu dizi benim birçok yeni arkadaş edinmemi sağladı. Dizinin her karakterini kendi hayatıma adapte edip, sanki gerçekten varlarmış gibi düşünmek beni rahatlatıyordu. Bütün arkadaşlarımdan farklı şeyler öğrendim. Mesela Mecnun. Mecnun bana birini nasıl sevmem gerektiğini, gerçek aşkın nasıl bir şey olduğunu öğretti. İsmail Abi, sabretmenin ne kadar önemli olduğunu; Yavuz da arkadaşlığın, arkadaşlara verilen değerin önemini öğretti. Gerçekten onların hayatıma girmesinden son derece mutluydum. Bir gün dizinin bitip hepsinin hayatımdan çıkacağını bildiğim halde onlara o kadar bağlanmıştım ki bazen gerçek hayattan kopup dizinin içinde yaşıyormuşum gibi hayaller kuruyordum. Diziyi bitirdiğim zaman ailemden, arkadaşlarımdan birini kaybetmişçesine üzülmüştüm. Bu duyguyu daha önce hiç yaşamamıştım. Evet belki diziyi baştan defalarca kez izleyeceğim ama artık arkadaşlarımla yeni maceralar yaşamayacağız, sadece eski fotoğraflara bakar gibi anıları hatırlayıp üzüldüğümle kalacağım. Bu diziden daha önce de belirttiğim gibi birçok şey öğrendim ancak en önemlisi bana kattığı aile sevgisi ve ailenin önemini kavramam oldu o yüzden bunu ayrı bir paragrafa dökmek istiyorum. Aile bir insanın hayatındaki en önemli değerdir. İnsan bir olayı başına gelmeden gerçekten anlayamıyor ama dizi duyguları o kadar net bir şekilde karşı tarafa geçiriyordu ki hiç yaşamamama rağmen aileden birini kaybetmenin verdiği hüznü yaşadım. Dizide bunları yaşadıktan sonra gerçek hayatta da yaşadığım olaylar ailenin önemini iyice kavramamı sağladı. Örneğin, ailem bir trafik kazası geçirdi ve ikisi de ciddi yaralar almadan kurtuldu ama ben kazadan sonra ya onlarla son bir kez konuşamadan, onları son bir kez göremeden kazada onlara bir şey olsaydı diye düşünüyorum ve her gün daha da sıkı bağlanıyorum aileme. Her günü beraber yaşayacağınız son günmüş gibi geçirin. Hiçbir şekilde doyamazsınız ama en azından bu dünyadan göçtüğünde yaşadığınız pişmanlık en aza iner ve daha sonra geri dönüp baktığınızda güleceğiniz ya da hüzünleneceğiniz birçok anınız olur. Aile demek sadece kan bağı demek değildir; gerçek aile kan bağınız olmasa da gönül bağı kurduğunuz kişilerdir. Bu bağ o kadar güçlü bir bağdır ki bazen kan bağından daha ağır basar. Leyla ile Mecnun, gerek farklılığıyla gerek konu bakımından Türk dizi tarihinin en iyi dizileri arasına -ki benim için en iyi dizisi- girmeyi fazlasıyla hak eden bir dizidir. İzleyiciyi alıp bambaşka diyarlara götürürken aynı zamanda düşünmeye de davet eder. Tam olması gerektiği yerde tamamen tarafsızca yaptığı eleştiriler ve verdiği sosyal mesajlar -dizinin bitirilme sebebi de aslında buydu- dizinin bir komedi dizisi olmasına rağmen belki de daha çok dikkat çeken kısmı olmuştur. Sonuç olarak Leyla ile Mecnun, izleyen herkese bir şeyler katmış ve onları düşünmeye sevk etmiştir. Kimisi ailesine daha çok bağlanmıştır, kimisi aşık olduğu kadına ama bir şekilde diziden bir şeyler almıştır. Bu arada unutmadan; o gemi bir gün mutlaka gelecek İsmail Abi sen beklemeyi bırakma! Ölümüne Yaşamak: Bir Savaş Günlüğü Gökhan Eğri Hikayelerini dinlediğimiz savaşa her geçen gün daha da yaklaşıyoruz, hissediyorum. Havada asılı hilalin dolunayı işaret ettiği gibi görüyorum gelecek bir karşılaşmanın sayısız emarelerini; gördüklerimde, duyduklarımda ve en çok da hissettiklerimde. Kararıyor içimiz gittikçe, her gün bir ton daha siyah oluyor bir zamanlar sahip olduğumuz insanlık ideali. En kötüsü de alışıyor gözlerimiz bu karanlığa, onu besleyip büyütüyoruz ve o sızıyor böylece varoluşumuzun en ücra köşelerine. Peki ya ne zaman başladı bu bitmek bilmeyen savaş? İlk cinayet miydi suçlusu insanın bu devamlı çöküşünün? Kendi varoluşunu bir başkasının üzerine koymaya cesaret ettiği zaman mı başladı insanın kum saati akmaya? Ne hissetti acaba ilk katil, biliyor muydu kendini haklı olduğuna inandırdığı bu hareketinin insanın en vazgeçilmez parçalarından biri olacağını yoksa tarihin çoktan gömdüğü bir davanın peşinde düşünmemiş miydi bu ilkel dürtüsünün sonuçlarını? Kaldığı ikilemde adaleti sağlamanın ateşiyle yanıp tutuşan bu ilk kalbin küllerinden mi döküldü bütün kılıçlar, mermiler ve toplar; peki ya aynı yangının isiyle mi karardı barut? İlk kurban ne düşündü peki, bütün insanlığın acısını içinde barındıran o darbeyi aldığında? Varoluşunun sonlandırılabileceğini o anda mı anladı? Kendi benliğini bastıran başka bir benliğin etkisiyle anlık ve geçici bir kaosa mı sürüklendi bilinci? Günümüzde ölüm üzerine fikri olmayan bir insan düşünülemez, din ve diğer inanç türlerinden bağımsız bir yargı bu, insanın varoluşundan köken alan içsel bir bilinç. Modern insan hayat anlayışını bu hayatın kayboluşuna kelepçelemiştir; öyle ki ebedi yok oluşuna karşı geçici varoluşuna sıkıca sarılan insan için ölüm, bir kitabın havada kalmış, tatminsizlik getiren sonuna benzemektedir. Asla devam ettirilemeyecek, ne kadar uzun olursa olsun yarıda kalmış bir hikaye. Ebedi bir kitaplıktaki iki kapağın arasına sıkıştırılmış bir varoluş, yazılırken okunmuş ve bir daha dokunulmamak üzerine tozlanmaya bırakılmış bir kitap. Ne zaman gökyüzündeki yıldızları seyretsem aklıma yıllar önce duyduğum şu söz gelir: “Gördüğümüz yıldızlar bizlere o kadar uzaktalar ki şu anda onlara ulaşan ışık milyonlarca yıl öncenin dünyasından gelmektedir. Oradan bakan herhangi biri dünyada hala neandertallerin yaşadığını görecektir.” Bu sözü düşünmenizi istiyorum. Algının değişkenliği üzerine bir izlence niteliğinde olan bu söz sadece astronomik bir yargı değil aynı zamanda içselleştirilecek bir öngörüdür benim için. Çünkü o yıldızlardan bakan herhangi bir göz iki kapak arasındaki yaşamımıza asla tanık olamayacaktır; ölümümüz de doğuşumuz gibi evrenin sonsuz boşluğunda unutulmaya mahkumdur. Işığın astronomik ölçekte bakıldığında oldukça önemsiz bir gecikmesi nedeniyle bütün bir varoluşun algınızdan kaçtığını hayal edin. Bu durumda varlığımız, evrenin karanlığının üzerine düşen zayıf bir ışık hüzmesinde ilerleyen bir toz zerresinden ne kadar farklı olacaktır? Hayat, o sonsuz karanlık perdenin üzerinde ilerleyen parçacıkların ışığı görmesinden; ölüm ise ışıktan karanlığa olan ebedi geçişten başka nedir ki? Peki hayatın bu uçuculuğu onun önemini azaltmakta mıdır? Hayır, tam aksine yaşamak bu yüzden önemlidir. Bir kelebeğin ölümüne kanat çırpışındaki varoluşsal zarafet insanın bir gün öleceğini bilerek yaşamasında da görülecektir elbet. Savaş için ise aynı durum geçerli değildir çünkü hayatın geçiciliği herhangi bir düşünce üzerine yapılan tartışmaları anlamsız kılmaktadır. Bir fikrin diğerine olan üstünlüğünün kanıtlanmasında harcanan binlerce eşsiz, asla tekrarlanamayacak varoluş ile dolan ebedi kitaplığın ağırlığı altında eziliyoruz hepimiz; bir insan olarak utanıyoruz kendimizden, savaşa katılsak da katılmasak da. Barış istiyoruz hepimiz, çünkü öğrenemedik barışın hem nedeni hem de sonucu olduğunu savaşın. Asla Guernica Bombalaması gibi bir dehşetin ortasında kalmayacağız belki de, bir toz zerresi olarak altında ilerlediğimiz zayıf ışığa asla gölgesi düşmeyecek savaşın. Ancak her gün geçiyoruz yanından bütün bu savaşın, bakışlarımızı içimize döndürüyoruz kaçınmak amacıyla, kendi karanlığımızda dinlendiriyoruz gördüklerimizden yorulmuş gözlerimizi. Barış da isteyemiyorsak ne yapmalıyız ki savaşa karşı? Yıldızlara bakmalıyız, bakıp anlamalıyız ki kaygısız bir evrenin küçük bir parçasıyız sadece ve yaşamalıyız bunun bilinci ile. Hiçbir şey uğruna değil, sadece yaşamalıyız elimizden geldiğince; sonuna kadar tüketmeliyiz varoluşumuzu ki yok oluşumuzda emmiş olsun bütün hücrelerimiz altından geçerek geldiğimiz zayıf ışık hüzmesini. Ve “yaşadık” diyebilelim ölüme bakarak, “yaşadık her şeye rağmen”. Picasso, P. (1937). Guernica [Resim]. Kraliçe Sofia Ulusal Sanat Müzesi. Behramog lu, A. (1999). Yasa dıklarımdan og r endigi m bir se y var. Beyog lu, I stanbul: Adam. Çağrı Bayram Gidilesi Yollar Uzun bir yoldayım. Hayat yolu çakıllı, yürüdükçe kayboluyor gülücüklerim. Yürüdükçe karmaşıklaşıyor dünyam. Bu yol uzun, bu yol zamanda kaybolmuş bir cehennem sanki. Alevler, ateşler her tarafta. Hüzün her tarafta... Kulağımda dindiremediğim çığlık sesleri… Çığlık sesleri, sirenler gibi çalıyor kulağımda. Dudağımda bir mırıltı… Eski bir şarkının sözlerini tutturmuşum dudaklarıma. Kelimeler ardı arkasına sıralanıyor. Anlatıyorum, kenarından usulca geçtiğim taş duvarlara, nerden geldiğimi anlatıyorum, nereye gittiğimi anlatıyorum. Anlattıkça hızlanıyor adımlarım. Kanatlanıp gideceğim adeta. Bir uçurtma olup göğe havalanacağım şimdi. Hayır, kandırmayacağım bu sefer sokakları. Ben hissiz ve sessiz, yalnızca yürüyorum. Kanatlandığım falan yok, zaten kanatlarım olsa da çırpmaya mecalim yok. Tabanları açılmış pabuçlarımın takati yok. Tam gitmek fikrini koymuşken kafama, bu acemi yolun çukurlarına saplanıp kalıyorum. Oysa hazırım, kararlıyım. Gidilesi yollar gerek bana. Herkes gitmek ister biraz ama korkar geri dönememekten, geri döndüğünde bıraktığı yerde bulamamaktan. Oysa gitmek kararı verilmişse eğer, geri dönmek olmayacak bir yolda. Çünkü her şeyi silip atmak kolay değildir öyle. Küçük bavullara sığmaz kalbinin, beyninin içindekiler. Sen hepsini sırtına yükleyip çıkarsın yola. Her adımda daha da ağırlaşır vücudun. Bağcıkların çözülmeye başlar yavaştan, bir an durup bağlayacak olsan gitmeye kalkar yüreğin. Geri dönüp kaçacak gibidir. Korkarsın, duramazsın. Hele bir de bir aşkı geride bırakmaya kalkışmışsan, yelkovanlar akrepleri kovalar da geri geri iter seni zamanın çemberi. Gitmek isteyenin yolu hep çakıllarla doludur. Şeritli, nizami bir yolun köşesinden gitmek yakışmaz bize. Öyle aydınlık yollarda gitmek de yoktur. Gideceksen karanlıkta gideceksin. Gecenin bir yarısı sokak lambalarının aydınlatmadığı ara sokaklardan geçeceksin. Bir köpek hırıltısında kımıldayacak yüreğin. Gidiyorsan cesur olup gideceksin. Yaşayacağın her şeyi kabullenip de çıkılır bir yola. Ayakkabının deliklerinde yağmur suları içeri hücum ettiğinde arkadaş olacaksın sularla. Keşkelerle başlayan cümlelerin olmayacak. Keşkeler bağlar ellerini, ayaklarını, geride bıraktığın özlemleri. Esiri olursun cümlelerinin. Bir eyvallahın olacak köşedeki yorgun dallara başka da kimseye elveda demeyeceksin. Her şeyin bir kuralı vardır öyle ya. Sevmenin, gülmenin, yazmanın, ağlamanın, gitmenin… Kuralsızım ben, ne bir kadını sarı saçlarının en ince teline kadar sevebilirim ne de bir espriye içten şen seslerle kahkaha atarım. Ulu orta ağlayamam misal. Sinerim, kimselerin duymadığı duvar diplerine. Ama gitmeyi iyi bilirim. Konu gitmek oldu mu, her yanım kural kesilir de bir saniye sekteye uğratmadan giderim. Sırtımda yüklerim yoktur. Yaşarken de sırtıma yük olacak şeylerle yaşayamam zaten. Sırf kolay gidebileyim diye kolay yaşamayı seçerim ben. Kolay dediğime bakmayın, yarım yamalak aslında. Tam tamamlanacakken usulca sıvışırım yerimden. Ben hep yarım yamalağımdır, müzikleri yarısına kadar dinlerim mesela. Ne anlatacaksam yarım kalır. Bir filmin en heyecanlı yerinde kapatırım ekranı ama mevzu gitmeye gelince hiçbir parçamı bırakmam geride. Kokumu bile süpürür öyle giderim. Ondan eskimiş bir ayakkabını gördüğümde çarpar kalbim. Çok yürünmüş, çok gidilmiş, çok şey birikmiştir o ayakkabıda. O da yarım yamalak bir adamın ayakkabısıdır, tamamlanmayı bekliyordur. Gitmeye kalkışanlar en çok yürümeyi severler. Yürüdükçe yorulur bacaklar, kalp sonra da beyin. Yürüdükçe sorgulayamaz olursun gidiş sebebini. Tam da bu yüzden yürüyorum işte. Yarım yamalak gitti hep, bizden gidenler. O yüzden unutamadık yola gölgesi düşmüş bir kadının siluetini. Günün ortasında karanlığa ihanet eder gibi, valizlerine gündelik kıyafetlerini koyup gitmeye kalktılar. Onlar sadece denedi ama yapamadılar. Geride kokuları kaldı. Yeni ayakkabılarını giyip de gitmeye kalktılar, geriye ayak izleri kaldı. Ayak izleri bile silinmedi onların. Üstüne yağan yağmur, kar eridiğinde bir tokat gibi çarptı yüzümüze. Ayak izleri ve kokuları yalnızca yollarda kalmadı, kalbimizin en derininde, sırtımızın tam tepesinde ki yüklerimiz oldu işte. Gideceksen cesur olup gideceksin işte. Kaynakça Gogh, Vincent Van, A Pair of Shoes Yaren YILDIZ CAN’IM İSTANBUL İstanbul dediğimde bile bir heyecan kaplıyor bedenimi, içim içime sığmıyor âdeta. Anlatabilmek çok zor, ilk önce gidip insanın en derininde hissetmesi lazım İstanbul’u. Kimini sevdiği bağlıyor İstanbul’a, kimini işi,kimini okulu, kimini ise İstanbul’un bizzat kendisi… Beni ise İstanbul’a bağlayan denizinin dalgası, vapurunun sesi, kalabalığı, insanlarının telaşı. Evet belki sizlere saçma gelecek ama ben trafiğini bile seviyorum. Çünkü o da İstanbul’un bir parçası , İstanbul’da olduğumu hissetmemi sağlayan önemli bir etken. Nedeni yok İstanbul’u sevmemin, İstanbul işte daha ötesi var mı? Farklı, çok farklı bir his… Bazen bir koku bile İstanbul’u hatırlatabilir. Nasıl ki birinin kokusunu duyarsınız ve tanıdık gelir, ben de bazen “Burası İstanbul kokuyor sanki.’’ diye içimden geçiririm ama kimseye söyleyemem. Neden mi ? İstanbul başka bir tutku benim için kimsenin anlayamayacağı kadar başka. Küçüklükten beri orada yaşama hayalleri kurup dururum, ama gelin görün ki bir türlü bu hayalimi gerçekleştiremedim. İlk önce lise eğitimi orada almak istedim, Avni Akyol Güzel Sanatlar Lisesi’nde ama ne yazık ki sınavına bile giremedim çünkü ailemi bir türlü ikna edemedim. Onlara göre tabii ki daha çok küçüktüm İstanbul’da kendi ayaklarımın üzerinde durabilmek için. Ben kendime güveniyordum aslında, bu hayalimi gerçekleştirmek için her türlü zorluğa hazırdım. Farklı ortam, farklı arkadaşlar, farklı bir yaşam hiç korkutmadı beni çünkü orası İstanbul’du fakat Ankara’da kalmak zorunda kalmıştım yine. Dört yıl hemen geçti, Ankara Güzel Sanatlar Lisesi’nde de güzel anılar biriktirebilmiştim ama aklım hep İstanbul’daydı ve üniversite eğitimimi orada almayı hedefliyordum. Tek hedefim Mimar Sinan Güzel Sanatlar Üniversite’sinde, resim bölümünde, deniz kıyısında istediğim çalışmaları yapabilmekti. Sonuç ise yine hüsran… Görüldüğü üzere yine Ankara’dayım, 2003’ten beri aynı grilikte, aynı yerde yaşıyorum. Mimar Sinan Güzel Sanatlar Üniversitesi’ni kazanamadıktan sonra Bilkent’e kayıt yaptırırken buldum kendimi tabii ki ailem büyük bir rol oynadı bu durumda.Annem de, babam da Mimar Sinan’a gitmem için beni çok desteklediler, arkamda durdular ama biliyorum hep bir yanları kızlarının Bilkent’te okumasını istiyordu doğal olarak. Bunu nasıl mı anladım? Kayıt yaptırdıktan sonra annemin ve babamın gözlerindeki mutluluğu görünce. Bir yandan Bilkent’te, hazırlıkta okumak beni mutlu ediyordu, her tatilde İstanbul’a gidip sabah akşam durmadan geziyordum, “Nasılsa sürekli gidip geliyorum İstanbul’a, dilediğimce geziyorum. “ diye ikna ediyordum kendimi ama bir yandan, bir tarafım sorguluyordu “Acaba doğru yerde miyim? Ankara’da mı yaşamalıyım, okumalıyım? “. Aslında hâlâ sorguluyorum, hâlâ aklım İstanbul’da, hâlâ orada yaşayabilmekte , eğitimimi orada alabilmekte... Nerede İstanbul ile igili bir şey duysam , belki bir festival, belki bir sergi, belki bir kitap pişmanlıklarım daha çok aklıma gelir. Selim İleri’ nin İstanbul Bu Gece Yine Sensiz adlı kitabında anlatılan İstanbul etkiledi beni her zamanki gibi. Selim İleri eski İstanbul’u sevse de benim için İstanbul’un eski hâli de yeni hâli de paha biçilemez bir değere sahip, hayallerimin ardı arkası kesilmedi okuduğum her satırda. Tünel’den Taksim’e çıkıp ıslak hamburger yediğimi hayal ettim ilk önce, Karaköy’de gezdiğimi , Emirgân’da denizin kokusunu içime çektiğimi, Kadıköy Sahilde kahvemi içtikten sonra Yeldeğirmeni sokaklarında kaybolduğumu, sonra da Moda’ya geçip Çikolata Dükkanı’na uğradığımı. Ama yıkılmadım, ayaktayım! Bir gün İstanbul’da yaşayacağım, hâlâ umudum var. Kesin tarih veremiyorum çünkü hayat bizi başka yerlere sürüklüyor, ne zaman ne yaşayacağımız belli olmuyor ama bir gün ben de İstanbullu olacağım! Günleri saymadan, “Ankara’ya dönmeme kaç gün kaldı? “ diye düşünmeden, doya doya gezeceğim Sultanahmet’i, Ayasofya’yı, Yerebatan Sarnıcı’nı, Kanlıca’yı , Sarıyer’i, Balat’ı, Anadolu Hisarı’nı. O “bir gün“ bu yazımı sahilde yürüyüş yaparken tebessüm ile okuyacağım belki de. KAYNAKÇA: İleri, Selim. İstanbul Bu Gece Yine Sensiz. İstanbul. Everest Yayınları: 2016. 1 Burcu Diana Erdoğan Hayatımıza Sığdıramadıklarımız Son zamanlarda, her zamankinden çok daha şiddetle birbirine düşmüş ekonomik, siyasal ve kültürel yöneticilerin olduğu bir ülkede yaşıyoruz. Her zamanki gibi, en önemsizinden en önemlisine kadar her şeyin öznel çıkarlar için sürekli çarpıtılarak düşmanlıkların körüklenmesini görmekten üzüntü duyarak günlük işlerimizin içinde boğulmamaya çalışıyoruz.kitabının ikinci bölümüne eklemek istediklerini kafasında toparlamaya çalışırken, televizyon haberlerinde bir genç kızın üzerine benzin dökülüp yakılması olayını dehşet içinde izleyen bir yazarı düşünün. Yazdığı sayfaları birer birer yırtıp atıp, toplumda insanca duyguların ve empatinin geliştirilebileceği umudunu işleyen bir yapıt inşa etme isteği uyanana bir yazar... Onu alıkoyan yansız habercilerin haber sundukları bir özgür medyanın olmadığıyla gelen umutsuzluk mu? Hayatını yazıya adamış, sabah akşam çalışan bir birey yani istediğini yazmaktan alıkoyan ekonomik kaygıları kesinlikle yok, özellikle de bu kadar gelişmekte olan türkiye’de! Kalkınma için başkente jurassic park dahi yapılarak kimlik katılan bir ülkede kesinlikle kafasında hiç soru işareti olmadan istediği şeyleri yazabilir! Öyle bir ülke ki jurassic park var ancak sadece kendi öğrencilerine kullanma olanağı sağlayan üniversite kütüphaneleri dışında kütüphanesi yok. Çevreye, ormanlara ve ormanda yaşayan canlılara küçük bir azınlığın hissettiği duyarlılığa karşı tepki gösteren duyarsızlık mı? Hatta, keskin soğukta donmasın diye bir kedi için yapılan küçücük bir sığınma kutusunu bile çok gören ve bunu yapanlara saldıracak kadar körelmiş vicdanlarla bir sosyo-psikolojik durumun taşınamaz ağırlığı mı? Aslında, tüm bunlar ona yazması için, bireysel duyarlılıklardan başlayarak yasal çözümler üretmeye kadar çeşitlenen olasılıklar sunmakta, ama içinde bulunduğu durumun ağırlığıyla akıl tutulmasına uğramış. Tarih bir çok özgürlük hareketine, birçok ekonomik ve siyasal kalkınmaya ve hukukun geliştirilmesine tanıklık etti. Ancak, özgürlüğün çarpıtılan içeriklerle doldurulması ve bu içeriklerle oluşturulan egemen ortamlar belli öznel çıkarları ve ilişkileri öne çıkarmaktadır. Bu durumda, insanı merkeze alarak oluşturulmuş yasaların sağladığı özgürlükten bahsedebilmek, ülkelerde uygulanamayan ideolojiler gibi askıda kalmaktadır. Örneğin, bir insanın tutukluyken veya hapisteyken dövülmesi veya işkence görmesi ve bunu yapanlar üzerinde hiçbir yasal yaptırımın yapılmadığı bir ortamda hukukun üstünlüğü mü yoksa hukukun kullanılmaması veya kötüye kullanılması mı egemendir? İşkenceyle öldürülen bir gencin, yaşam hakkı, gezemediği dünya ve öpemediği sevgili “hayatına sığdıramadıkları” olarak kendisinin elinden alınmış ve kaybolmuştur. Ya da, kaybolmamıştır da değişen dünya stratejilerinde sadece başka bedenler bulmuştur. Suriye’de ambulansın içinde, neden bu durumu yaşadığını bile anlayamadığı ve anlamlandıramadığı için hayatına sığdıramayan beş yaşlarındaki bir çocuğun kameraya bakışındaki çaresizliği düşünün. Üstünde oturması gereken salıncakken, kafasındaki kan ve yüreğindeki korkuyla orada ne işi vardı? Hak ve hukuk neredeydi? Öyleki, özgürlük, insanca yaşama ve hukukun üstünlüğü, Buz Devri filmindeki sincabın palamuduna bir türlü ulaşamadığı kadar imkânsızlaştırılmaktadır. Öte yandan, umutsuz da olmamak gerekir, çünkü, örneğin, sokak köpeklerimizin yemek ve su ihtiyaçlarının göz ardı edilmemesi , bazı insanların ne kadar duyarlı ve empatiyle hareken eden varlıklar olduğunu da göstermektedir. En azından, bazı insanlar hayvanlarında özgürlüğünü düşünerek hareket ediyor. Böylece, en azından bazı sokak hayvanlarımızın aynı kendimizinkinin çalındığı gibi hayatlarını çalmıyoruz. 1.Haruki Murakami. Doğan Kitap Yayınevi, 2016 2.Buz Devri. Chris Wedge,2002 2 Burcu Diana Erdoğan Elbette sayısız engeller yaratılmış olmasaydı, tüm hayatını bir laboratuvarda geçirip insanlık için iyi olacak bir buluş yapmayı düşünen bir bilim insanının hayatı daha farklı olabilirdi. Örneğin, bir akşam o kitaplarının ve deneylerinin bulunduğu ortamdan çıkmayı daha çok düşünebilirdi. “Ama çıkarsam, bana ve çalışmama ne tür etkiler olabilir” kaygısı, işte tam bu noktada, hayatımıza sığdırdıklarımız ve sığdıramadıklarımızla ilgili çelişkileri de beraberinde getirmektedir. Örneğin, gece 12’de, küreselleşmenin sunduğu bağlamdan uzak ve çok da popüler olmayan bir bara gidebilirdi. Belkide bar taburesinde otururken, o kadifemsi sesi ilk duyduğunda kulaklarından ayakuçlarına kadar hissettiği o garip duyguyla yaşayacağı mutluluk hissini yaşayabilirdi. Ya da laboratuvarını terkedemediği için belki de hiç bir zaman hissedemeyeceği bir mutluluk duygusu biçimini alırdı. Ya da bir hukukçunun veya yasa yapıcısının rahat yaşamı ve üzerinde kurulmuş baskılar ile insan haklarını ve özgürlükleri koruyan yasalar veya yasaklar arasında bocalayışı. Ekonomik zorluklar, toplumsal baskılar, 21. yüzyılda olunmasına karşın bitmek bilmeyen ve insanın yarattığı savaşlar ve bunların doğurduğu hastalıklı beyinlerin bitmez tükenmez saldırılarıyla karşı karşıya olunulan bir hayat. Bununda ötesinde, insanların hayatlarını belli bir çerçeve içine sıkıştıran ve süregelen yaygın yaşam ifadelerinin dışına çıkanı dışlayan, ezen ve gerektiğinde “sistemden eleyen” bir yaşam ortamı. Tüm bunlar, hayatımıza sığdırdıklarımız ve sığdıramadıklarımızla bizim ne ve nasıl olduğumuzu anlatmaktadır. Bu ortam “iyiyi hayal ve umut etme” gibi kavramların sözlüklerde yer almasını bile anlamsız kılar. Bazen de, bir biber ve sis bombası gibi insanı nefes alamaz hale getirir. Ne yazık ki, bunlar geriye sadece yazmak istediği satırları yazamayan yazarlar, kaygılı gençler, donarak ölen hayvanlar, yaşanmaz hale getirilen ve talan edilen doğada boğulan bitkiler ve canlılar, resimlerin yanına konulan karanfiller ve “hayatımıza sığdıramadıklarımızı” bırakır. BURCU DİANA ERDOĞAN 21501969 IE 1.Haruki Murakami. Doğan Kitap Yayınevi, 2016 2.Buz Devri. Chris Wedge,2002 3 Burcu Diana Erdoğan 1.Haruki Murakami. Doğan Kitap Yayınevi, 2016 2.Buz Devri. Chris Wedge,2002 Yusuf Dalva21602867Kimin Bu Siyaset?Her insanın bir uzmanlık alanı vardır. Kimisi matematikte, kimisi sporda, kimisi de sanatta iyi olarak nitelendirir kendisini. Ancak insanlara sorduğunuzda görürsünüz ki, her insanın iyi ya da kötü siyasetle ilgili bir ﬁkri vardır. Gezin sokak sokak; elbet bir grup bulursunuz ülkenin siyasetini masaya yatırmış, büyük bir hırsla tartışan. Sonuçta Anadolu coğrafyası, bolca savaş görmüş geçirmiş, siyasi krizler içinde olgunlaşmış bir yer. Elimizdeki koşullara bakınca da siyasetin insanların hayatına az da olsa dokunmuş olması bana hiç de garip gelmiyor. Önce siyasetin ne olduğunu güzelce bir anlayalım. Siyaset dediğimiz şey sadece politika bilimden ibaret değil, insanların hayatını iyi ya da kötü etkileyen her şey siyasetin bir parçası aslında. Ne demişler, insan bilimidir siyaset. Dolayısıyla siyaset dediğimiz şey her insanı ilgilendirir. İyi güzel herkesi ilgilendiriyor siyaset ama, sonuç? Ben cevap vereyim, bu yargıya göre siyaset dediğimiz şey meydanlardaki politikacılara değil de halka ait olmuş oluyor. Açın televizyondaki herhangi bir haber kanalını, mutlaka bir münazaraya denk gelirsiniz. Buna münazara demek mümkünse elbette. Bir sağ parti mensubuyla bir sol parti mensubu hararetli bir tartışma yaşıyor diyelim, küfürleşmelere kadar giden bu tartışmaları her gece televizyonda görüyoruz. Peki siyaset, yani insan bilimi gerçekten bundan mı ibaret? Yine kendi soruma kendim cevap veriyor gibi oluyorum ama cevaplayayım, siyaset bu değil tabii ki. İnsan biliminden bahsediyoruz, bu durumda siyasetin bu çirkin tartışmalardan ibaret olduğunu iddia etmek, bütün insanlığın kavgadan ve bu çirkinliklerden ibaret olduğunu iddia etmek oluyor. Oysa bakın sokaklara, işte o zaman anlıyorsunuz siyasetin gerçekten ne demek olduğunu. Öncesinde de söylediğim gibi, siyaset sadece politikacıların değil halkın bilimi aslında. Her ne kadar farkında olmasak da, siyaseti biz olgunlaştırıyoruz; politikacılar da bizim ekmeğimizi yiyor tabi. Sadede gelelim o zaman, siyaseti olgunlaştıran aslında halkın kendisi. İnsan olmanın gereği olarak siyaseti biz değiştiriyoruz, politikacıların yol haritasını da bir bakıma biz belirliyoruz. Sokaklarda gördüğümüz bütün o isyan eden insanlar, oturup sohpet ettiğiniz bu olgunlaşmanın gerçek mimarları. Üstelik bunu da gayet olgun bir biçimde yapıyorlar, düşünerek ve karşılarındakileri düşündürerek. Anlayacağınız, bizim o siyaset olarak bildiğimiz şey aslında kavgalardan, dramlardan ve hakaretlerden ibaret değil. Bizim düşündüklerimizin ve yaşadıklarımızın kavramlaşmış hali aslında. Funda Çoban, bu konuyu detaylı bir biçimde inceliyor “Sokak Siyaseti” kitabında. Siyasetin bilimsel tanımından başlıyor anlatmaya, halkımızı da içine katarak bize, yani halka ait bir hazineyi en ince ayrıntısına kadar inceliyor. Sonrasında siyasetin başkenti olarak nitelendirilebilecek olan Berlin çıkıyor karşımıza. Berlin’e yolu düşenler bilirler, duvarının dışındaki her graﬁti, her ev siyasete dair bir anlam barındırır içinde. Nerede o şovmen siyasetçiler, onlar mı çizdi bu graﬁtileri, onlar mı ortaya çıkardı bütün bu siyasi sembolleri? Hayır. Bunların hepsi halkın ürünü, hem de sonuna kadar. Boşuna demiyorum siyaset halkındır diye. Demem o ki, siyasetin doğası halkın ondan kopmasına hiçbir zaman izin vermeyecektir. Çünkü siyaset aslında halkın kendisidir. Özeti bu, bu yazının. Şimdi ne demek istediğimi de kısaca yazayım size de, kapanışı anlamlı yapalım. Şimdi bizim elimizde çok değerli bir şey var, siyasetin kendisi. İnsan yaşadıkça olgunlaşıyor bu hediye. Tecrübelerle, farklılıklarla ve insanı insan yapan her şeyle olgunlaşıyor siyaset. Şimdi bir bakın seçim meydanlarına. Kendisini siyasetçi ilân etmiş birkaç kişi, sizin bu hediyenizi kullanarak insanları etkisini altına almaya çalışıyor. Belki para belki güç için, çok da önemli değil. Burada önemli olan insanın kendi gücünün ve elindekilerin farkına varabilmesi aslında. Siyaset bütün insanlığı etkileceyecek güçte madem, bu durumda çok büyük bir güce sahip oluyoruz bütün insanlık olarak. Dünyayı değiştirebilecek güçteyken, bu gücü altın tepside sunmaya ne gerek var ki? Evet, siyaset insan hayatının ürünü ve insanların hayatındaki belki en etkili olgu, her insana bir şekilde dokunduğu için. İşte tam olarak bu noktada belli oluyor insan ırkını özelliği, siyasete, yani kendi hayatımıza yön verebiliyoruz; hem de tamamen kendi yaptıklarımızla. Haksız mıyım?Kaynakça: Çoban, F. (2015). Sokak Siyaseti (1. b.). İstanbul, Türkiye: Metis Kitap.Aybüke Nur Erdoğan 21401023 TURK 102-17 BİR BABA VE KIZIN HİKAYESİ 7. Koğuştaki Mucize bir arkadaşımın önerisi üzerine izlediğim bir filmdi. Konusuna, içeriğine bakmadan başlamıştım izlemeye. Kafamı dağıtabileceğim, eğlenceli bir Kore filmi bekliyordum açıkçası. Böylesine yoğun bir hikaye, kaliteli oyunculuklar ve hız trenindeymişçesine yaşadığım duygu karmaşası beklediğim en son şeydi. Küçük bir çocuğu öldürmekle suçlanan zihinsel engelli bir baba ve haksızca gönderildiği suçlularla dolu 7 nolu koğuş… Sıradan bir koğuş değil ama; hiç olmadık fedakarlıklara, arkadaşlıklara ve en önemlisi mucizelere şahit olan bir koğuş… Bu koğuşun sakinleri karşılaştıkları tüm engellere, imkansızlıklara rağmen, hukukun ve toplumun “iyi” olarak kabul gören kesiminin yapması gerekenleri başarmak için uğraşıyorlar. Var güçleriyle bu saf ve suçsuz adamın masumiyetini kanıtlamaya, aynı zamanda adamcağızın tek dileğini gerçekleştirmeye çalışıyorlar; her şeyden çok sevdiği 6 yaşındaki küçük kızına kavuşmak… İyi ve kötü… İnsanları sınıflandırırken pek çoğumuzun kullandığı sıfatlar… Üstünde pek de düşünmediğimiz, sebepleri ve koşulları sorgulamadan insanlara yapıştırdığımız bir sıfat özellikle; kötü, kötü insan. Bir kişi hapishanedeyse kötü; bağış yapan biriyse iyidir. “Suçlu” olarak nitelendirilen birinin iyi olmasını kim bekler ki zaten? Ya da sessiz ve kibarsa bir kimse iyi, ancak bağıran, agresif biri elbette kötüdür. 7. Koğuştaki Mucize, iyi ve kötü kavramlarının bu kadar basit olamayacağını çok güzel anlatıyor bizlere. Bir yanda kötü olduğu düşünülen fakat insanların pek çoğundan sadık ve merhametli, hapishanenin en azılı suçlularının bulunduğu 7. Koğuş, diğer yanda toplumun düzenini ve refahını sağlamakla yükümlü olan ve iyi olduğu kabul edilen fakat, gözlerini kırpmadan kötülük yapabilen insanlar… Senarist ve yönetmen Lee Hwan Kyung toplumdaki bu çarpık algıyı ve kaçınılmaz ironiyi gösterirken ise asla sizi kendi fikirlerine inanmaya zorlamıyor; öyle doğal bir şekilde ekrana yansıtıyor ki izleyenler farkında olmadan iyiyi ve kötüyü sorgulamaya başlıyor. Filmde hiç ummadığınız insanların bu kadar merhametli olması, sizi düşünmeye itiyor ister istemez. Kendini en ön yargısız ve açık görüşlü olarak kabul edenlerimiz bile gerçekte insanları nasıl yargıladığını durup bir daha gözünün önüne getiriyor. Filmin sizi üzerinde düşündürdüğü diğer bir durum ise baba-kız sevgisi. Baba ile kızı arasındaki öyle bir bağ ki, yaşananlar sizin için daha çok önem kazanıyor, kahramanlarla beraber ağlayıp beraber gülmeye başlıyorsunuz. Ye-sung’ın gözyaşları sizin gözyaşlarınıza karışıyor, babası Yong-gu‘nun çığlıkları içsel çığlıklarınızla beraber yankılanıyor. Küçük kızın engelli babasının durumunu anlayıp ona yardım etmesi, yeri gelip ayakkabısını bağlaması, paçasını katlaması… Babanın ise kızı için tüm imkansızlıklarına inat çaba sarf edip elinden gelenin en iyisini yapmaya çalışması… Baba-kızdan çok, iki yakın arkadaş onlar. Hayatta tutunacak tek dalları birbirleri. Başka kimseleri olmasa bile birbirlerine sahip oldukları için çok mutlular. Yong-gu’nun infazından önceki ana dek hep bir umut var gözlerinde, hep bir inanç bu yaşananları da atlatacaklarına dair. İnfaza götürülmeden önceki şu basit ama her şeyden anlamlı sözler ise sizi gözyaşlarına boğmaya yetiyor, eğer o ana kadar çoktan boğulmadıysanız. “Babam olduğun için teşekkürler!” “Kızım olduğun için teşekkürler!” Tüm bunlar olurken, bu güçlü bağ size kendi babanızı da hatırlatıyor zaman zaman. Hayatınızda ne büyük yere sahip olduklarını, değerlerini bir daha anlıyorsunuz. Bazen çevremizdeki insanların değerini onları kaybedene kadar anlamıyoruz. 7. Koğuştaki Mucize bize gereken hatırlatmayı yapıyor. Yaşıyorsa babanız, gidip kocaman sarılıyorsunuz, yanınızda değil ise güzel anılarınızı hatırlayıp özlem duyuyorsunuz hayatınızdaki en önemli adama. Kaynakça: 7. Koğuştaki Mucize. (2013). [DVD] Yöneten H. Lee. Güney Kore. 7. Koğuş’un sakinleri Deniz İNCİ GAZ LAMBASININ IŞIĞINDA Kimin için yaşadığımız sorusu bizi daima tesiri altına almıştır. Hepimiz bağımsız olmak isteriz, evet ama bir yandan sevilmek hatta bağlanmak da isteriz. Ama nerede durmalı? Birinin hayatımızı kontrol etmeye başladığını nasıl anlarız? Yalnız bizim toplumumuzun değil, ne kadar medeni olurlarsa olsunlar tüm dünya toplumlarının sorunu, kadının erkeğin baskısı altında kalışıdır. Bu kimi zaman açıktan açığa tezahür ederken kimi zaman da tamamen gizlenmiş, iyi niyet adı altına saklanmış durumdadır. Ancak hepimiz biliyoruz ki “Cehenneme giden yol iyi niyet taşlarıyla döşelidir.” [1] Toplumlar ne kadar gelişirse gelişsin kadına uygulanan şiddette, özellikle de psikolojik şiddette herhangi bir azalma gözlenmemektedir. Refah seviyesi oldukça yüksek olan İsveç’te dahi kadına şiddet vakaları ve buna bağlı intiharlar oldukça yüksek bir orana sahiptir. [2] (Larsson, Ejderha Dövmeli Kız) Bu sorun yalnızca ekonomik seviyeye veya ideolojilere bağlanamayacak kadar yaygın durumdadır. Kadına şiddet vakalarını incelediğimizde en görülemeyen, görmezden gelinen şiddet türü psikolojik şiddettir. En yaygın görülen tür olmasına rağmen bazen muhatapları dahi fark edemediğinden tespit edilmesi de güçleşmektedir. “Psikolojik şiddet sözlü ya da davranışsal yollardan ve genellikle sistematik olarak karşındakine kendini kötü hissettirme amacıyla gerçekleştirilen davranışlar” olarak tanımlanabilir. [3] “Gaslighting” yani “gaz lambası” olarak adlandırılan türünde kişi, karşısındakine çeşitli oyunlar oynayarak ve yanlış beyanlarda bulunarak, karşısındakinin kendi bildiklerinden şüphe etmesine ve söylenilenleri doğru kabul etmesine yol açar. [4] Bu pek çoğumuza çok uç bir örnek gibi gelse dahi aslında gerçekliğin gücü elinde bulunduran kişi tarafından değiştirilmesi az rastlanır bir durum değildir. Bu durumda karşısındaki kişinin zayıflıklarından yararlanarak gerçekliği kendi istediği hale getirebilir. Psikolojik şiddet mağduru olan kadınlar, daha önce de belirtiği gibi bu durumun farkında dahi olmayabilir. Buna karşın adı konmamış olsa da bu durum kadınları yalnızlığa ve melankoliye itmekte, hatta depresyona sürüklemektedir. İçinden çıkamayacağı alternatif bir dünyanın içine hapsetmektedir. Kurtulamayacağı düşüncesiyle kadınların yöneldiği alanlar çoğunlukla ekonomik koşullara göre farklılaşmaktadır. Çalışmayan kadınlar belki de en büyük çıkmazın içindedir; sosyal çevreleri kısıtlanmıştır, ekonomik özgürlükleri yoktur. Yalnızlaştırılmaya en uygun topluluk olduğunun bilinciyle eşi, babası, üstünde hakimiyet kurabilecek eril düzen tarafından tamamen sindirilmiş durumdadır. Çalışan ve eğitimli kesimde ise durum farklıdır. Psikolojik şiddet mağduru olduğunun bilincine varmaya daha yatkın olan bu kesim çoğunlukla mevcut durumun içinden çıkamayacağı korkusu ile kendine farklı görmezden gelme yolları oluşturmaya çalışır. Kimi zaman alkolizme veya kendine zarar verecek başka yollara başvurabilir. Bu durumun önüne geçilemiyor olması çoğunlukla erkeklerin davranışlarının meşrulaştırılıyor olmasından ileri gelir. “Benim karım … yapamaz.” ve benzeri söylemlerin garip karşılanmıyor olması bütün bunların çıkış noktasıdır. Kadının hayatını istediği şekilde yönlendirmeye alışan erkek, bunun için mevcut bütün yolları kullanmaktan çekinmeyecektir. Çünkü hakim olan topluluğun temel gayesi hep gücü elinde tutabilmek olagelmiştir. Bu durum günümüzde öyle bir haldedir ki bizzat psikolojik şiddet mağduru olan kadınlar da dahil kimse ortadaki sorunu görmemekte, yanlışları meşrulaştırmaktadır. Yalnızca bu tespitlerde bulunmak elbette insanları çözüme götürmeyecektir. Veya psikolojik şiddetten kurtulmanın yolu da şiddete başvurmak değildir. Tüm bu olaylara karşı tepkimizi göstermek, sesimizi çıkarmak çözüm yoludur. Kadınların belki de en temel sorunu yalnızlaştırılmalarıdır. Etrafındaki herkesten korkacak hale getirilmeleridir. Tüm bunlara karşı kadınlara yalnız olmadıklarını hissettirmeli, içinde bulunduğu durum ne kadar vahim olursa olsun onu destekleyecek birilerinin var olduğunu hatırlatmalıyız. Kendilerine yaratılan dünyadan, kişisel hapishanelerinden ancak bu şekilde kurtulabilir kadınlar. Ancak “asla yalnız yürümeyeceğini” bilirse yürümeye devam edebilecek gücü kendinde bulabilir. Bu, bizim bu durumu yaşayan, yaşamış veya gelecekte yaşaması mümkün olan tüm kadınlara borcumuzdur. 1. Alman atasözü 2. mLarsson, Stieg. Ejderha Dövmeli Kız. Pegasus, 2005. 3. http://www.kadinininsanhaklari.org/kadinin-insan-haklari/yasalardaki-haklarimiz/siddet-goren-kadin-ne-yapabilir/kadina-karsi-siddet-ve-siddet-turleri/ 4. https://en.wikipedia.org/wiki/Gaslighting Hayatımın En Büyük Sınavı “Seni öldürmeyen şey, güçlendirir.” sözünü mutlaka duymuşsunuzdur. Ben de duydum çünkü yıllar boyunca. Oldukça basmakalıp bir motivasyon cümlesi değil mi? Oldukça da doğru kabul edilir. Öyle mi dersiniz peki gerçekten? Gerçekten de bizi öldürmeyen her engel yalnızca güçlendiriyor mu? Hiç düşündünüz mü, aylarca, yıllarca hazırlandığınız üniversite sınavınızda hüsran bir sonuçla karşılaşırsanız ne yapardınız? Ben aylarca sınavım için özel ders aldığım soruları yapamayınca bu soruya bir cevap vermek zorunda kalmıştım. Daha da doğrusu, cevabımı yaşamak zorunda kalmıştım. Tahmin edebilirsiniz sanırım yaşadığım travmayı, geçirdiğim süreci ve aldığım tepkileri. İnsanların benden beklediğinin nasıl da altında kaldığımı ve sınavımın ne kadar kötü geçtiğini duyduklarında nasıl hayret ettiklerini... Hayır, edemezsiniz. Ne neler yaşadığımı ne de aldığım tepkileri... Çünkü siz büyük ihtimalle düşündünüz ki daha sınavdan çıktığım andan itibaren insanlar bana temkinli ve incitmeyecek şekilde yaklaştılar ve ben de çok acı çekmeden atlattım bu süreci. Sahi ya, siz hala bu süreci atlattığımı düşünüyorsunuz belki de. Sınav çıkışında ailem beni gülen gözlerle bekliyordu. Büyük bir gururla onca emek sarf ettikleri oğullarının sınavının nasıl da iyi geçtiğini duymak ve onlarca kişiye de duyurmak istiyorlardı. Oysa ben nasıl çıktığımı dahi hatırlamıyorum. Ne indiğim merdivenleri nasıl çıktığımı ne de ne halde dışarı çıktığımı birazcık dahi hatırlamıyorum. Girdiğim şok umursamazlığa itmişti ancak bunu hatırlıyorum. Bu yüzden şak diye nasıl geçtiğini söylemiştim. Uzatmayayım, onlar beni gülümser gözlerle beklerken, ben “Kötü geçti, hadi eve gidelim.” dediğimde yüzlerindeki şoku hatırlıyorum. Evet, oğullarıyla gurur duyamayacaklardı. Sınava girerken arkasından gurur duyarak baktıkları oğulları içeride kalmıştı ve dışarı çıkan kişiyi tanımıyorlardı. Bu bir yabancı, düşman idi. Kurtulmalıydılar ondan. Kızmalı, azarlamalı, küfretmeliydiler çünkü sevdikleri, gurur duydukları evladının yerini bu başarısız çocuk almıştı. Nitekim öyle de yaptılar. Ellerinden geleni ardına koymadılar da bunu yaparken. Ve tam 10 dakika... 10 dakika olmuştu ben sınavdan çıkalı ve arabadaydık. Üstelik oldukça da trafik olmuştu sınava girdiğim üniversitenin kampüsünün içinde. Yani bir şekilde, uzun bir azarlama maratonuna maruz kalabilirdim. Sınava hazırlanırken benimle gurur duydukları, tebrik ettikleri bütün anları bir anda unutup ne kadar sinir oldukları, onaylamadıkları davranışlarım varsa bir anda akıllarına geldi. Ve yalnızca onlarla beni azarlamaya başladılar. Bütün hatalarımı, birinci kişi olarak yaşarken bu süreci, zaten farkında olduğum bütün hatalarımı, yüzüme vurmaya ve beni suçlamaya başladılar. Elbette bunu öncelikli olarak babam yapıyordu ve annem “Tamam, tamam.” diyerek babamın zaten haklı olduğunu ama bunları yüzüme vurmanın doğru zamanı olmadığını söylemek istiyordu. Çünkü arabadaki 3 kişi arasından yalnızca ben, benden nefret etmiyordum o an. Bir tek ben hatalarımın zaten farkında olduğumu ve bunların yüzüme hiçbir zaman vurulmaması gerektiğini biliyordum. Çünkü yaptığım hata ailemin gözündeki “Sorumluluk sahibi ve görevlerini yerine getiren kişi.” imajını bir anda yok etmişti. Bir insana güven duymak da, kendi evladına güven duymak da bunu gerektirmez mi zaten(!) Oysa onlar haklıydılar çünkü aslında tam olarak onların dediği şekilde çalışmalı, kesinlikle ve sorgusuz sualsiz en doğru çalışma yöntemi(!) olan, kendi yöntemlerini uygulamalıydım. Ancak o zaman bana güven duyacaklardı. Ancak o zaman “benim” kararım saygı duyulabilir bir karar olacaktı. Çünkü bu onların benim yerime verdikleri karar olacaktı. Ve 30 dakika olmuştu artık ben sınavdan çıkalı. Artık şefkat dolu yüzlerini gösterme zamanlarıydı çünkü farkına varmışlardı ki içeride kalan oğulları hiçbir zaman geri gelmeyecekti. Ve onlar o an düşünüyorlardı ki geri gelmeyecek olan tek şey içeride kalan çocuktu. Hiçbir zaman onlara karşı kaybettiğim güvenimi göz önünde bulundurmadılar. Peki ya o? O geri gelecek miydi? Hayır, asla geri gelmedi. Haftalar boyunca onlara karşı ağzımdan tek tük kelimeleri bıçakla aldıklarında bunu anlamaya başlamışlardı ama sanırım. Evet, kaybettikleri şeyi az çok farketmeye başlamışlardı. Ama hayır, onlar asla hata yapmamışlardı(!) O yüzden farkettikleri şeyi sakladılar. Kendilerinden ve benden... Sinirlenmeye başlamışlardı artık. Neden onlara günümü anlatmıyordum, neden sinirlendiğim şeyleri, hüzünlendiğim şeyleri, mutlu olduğum şeyleri onlara anlatmıyordum? Bir problem vardı kesinlikle ancak bu onların suçu değildi(!) Üstelik benim güvenimi de tamamen kaybetmişlerdi(!) Hala yaşadığım her olayı onlara anlatacağıma ve bunu anlatırken ne olursa olsun bana güveneceklerini umacağımı düşünüyorlardı belki de. Oysa o tren kalkalı çok olmuştu. Ve hiçbir zaman da geri gelmeyecekti. Ne oldu peki şimdi? Aradan 1 sene geçti. Bu bir sene içinde ne kadar güçlendim ben? Ölmedim elbette. Orası kesin... Birçok başka şey daha yaşadım. Birçok kez daha kalan güven kırıntılarım üzerinde yüründü, koşuldu, ezildi. Ama güçlenmedim. Ne daha mutlu oldum ne daha fazlasına dayanacak güç buldum kendimde zaman geçtikçe. Yalnızca birazcık öldüm. Biraz biraz öldüm her seferinde ve birazcık daha yaklaştım sınırıma. Ölüyüm artık birazcık. “Ne kadar güçlendin?” değil “Ne kadar öldün?” olmalıydı o yüzden soru ve “Seni öldürmeyen şey, güçlendirir.” değil “Seni öldürmeyen şey, birazcık öldürür.” olmalıydı o söz. Kaynakça: depam. “Ölüm Korkusu”. panik-atak. y.y. 7 Haziran 2017. Web. 14 Mart 2018. Atakan Sakallı KUŞATILAN KADINBu topraklarda kadın olmak zor, çok zor olmalı. Hele de kadın bir edebiyatçı olmak daha zor, daha meşakkatli olmalı. Yalnız bir annenin yetiştirdiği bir adam olarak kadınların toplumumuzda yaşadığı sıkıntıları, bu sıkıntıların doğurduğu vazgeçilemez içe kapanıklık halini yıllarca gözlemledim durdum. Edebiyat dünyamızın son dönemdeki en başarılı yazarlardan Füruzan da böyle bir gözlem fırsatına erişebilmek olacak ki, Kuşatma adlı öykü kitabını kaleminin yönünü değiştirmeden kadınlara doğrultuyor; onların sorunlarını, çektikleri dertleri olağanca sade ve basit bir üslup ile dile getiriyor. Gözlemlerini ve yarattığı tipleri öylesine bir canlılık ile sergiliyor ki insan öykünün akışı içerisinde kendisi kaybediyor. İlk öyküsü Tokat Bir Bağ İçinde ile Füruzan, Türk toplumunu ve hatta bu toprakları daha da eski dönemlerden beri meşgul eden gönlü temiz saf Anadolu ruhu ile Avrupalarda eğitim görmüş, medeni tipin çatışmasını farklılık arz edecek şekilde iki kadın üzerinden sunuyor. Anadolu ruhunu yansıtan Hatice'nin kendisine ve kültürüne yabancılaşmamış olması okuyucunun görmeyi arzuladığı, amiyane tabirle "bozulmayan" ancak yine de medeniyete ayak uydurmaktan çekinmeyen karakteriyle gönülleri fethediyor. Karamsarlığına rağmen özünü yitirmeden medenileşmeye gönül veren Hatice ile Füruzan "taşralılık"ı yenmiş olduğunu öyle etkileyici bir şekilde belli ediyor ki, hayran olmamak elde değil. Yazıldığı 70'li yılların etkisiyle aydınların Anadolu'ya yönelme vakti geldiğini vurguluyor. Bir sonraki hikayesi olan Kuşatma'da İstanbul Beyoğlu dolaylarında masum bir kız olan tezgahtar Nazan'ın yaşlı bir kurt tarafından "kuşatıldığı" trajik öyküsünü görüyoruz. Saf ve masum olan Nazan'ın nasıl ve hangi şartlarda istemediği yollara itildiği insanın içini burkuyor. Öyküden sonra küçük yaşta kötü yollara düşürülmüş, erken evlendirilmiş kadınların acılarına daha da bir empati ve samimiyet ile eğiliyor insan. Ah Güzel İstanbul hikayesinde ise yine bambaşka bir kadın tipi ele alıyor Füruzan. Hayatı zorluklarla geçmiş eski vesikalı Cevahir tüm güzel umutlarını ve hayallerini bağladığı kamyoncu Kamil'in bir gün geri dönmeyeceği gerçeği ile yüzleşiyor. Yaşadıklarından sonra kurduğu tüm güzel hayallerin bu durum ile yıkılmasına katlanamayan Cevahir kendini Galata sularına bırakıyor. Bu öykü ile, belki de dışarıdan baktığımız ve onları kendi yerimize koymadan küçümsediğimiz bazı "meslekleri" yapmış zorunda bırakılmış insanların da aslında bir ruhları, kendilerine ait bir evrenleri olduğu gerçeği okuyanın boğazını düğümlendiriyor. Bir sonraki hikayesi Kırlangıç Balıkları ile bu sefer Füruzan, terkedilmiş ve çocuğunu kendi başına yetiştirmek için çalışan genç bir annenin dramını konu seçiyor. Tam da tıpkı Cevahir gibi onun da bel bağladığı, umut taşlarını üzerine inşa ettiği balıkçı Mehmet hayali suya düştüğünde bu topraklarda yalnız yaşayan bir annenin kendi başına olmasının ne denli zor olduğu gözler önüne seriliyor. Kendi hayatımla da hayli ilgili olan özellikle bu hikaye, insanın kader kadar toplumun eğitimsizliğinden ve cehaletinden de dem vurmasına sebep oluyor. Redife'ye Güzelleme hikayesi ise diğer hikayelerin aksine, sanki okuyan erkek milletine bir mesaj içeriyor mahiyetinde. Yoksul bir ailenin kızı olan eli karnında kızı Redife'nin bir öğlen yemeğinde ufak iltifatlar ile hayatının en güzel gününü geçirmesini konu alıyor öykü. Öylesine ufak şeylerden dünyanın en mutlu kadını gibi hisseden Redife'nin masumiyeti ve saf duyguları, aslında bizlere küçük şeylerden mutlu olunabileceği dersi verdiği gibi, sanki kadınların gönlünü almak, onları mutlu etmek de bu kadar kolayı mesaj veriyor. Eserin son hikayesi olan Gül Mevsimidir iki yüz yıla yakın bir aile kütüğü olan ve yetmişlerine gelmiş olan asil bir yaşlı hanımefendinin öyküsü. Gençliğinde Kurtuluş Savaşı'nda şehir düşen Rüştü Şahin'i sevmiş Mesaadet, dünyanın henüz tozpembe olduğunu zannederken yaşadığı o kusursuz aşkı hep tebessüm ve gurur ile anıyor. Oğullarının ve torunlarının servetinin peşinde olduklarını düşündüğünden beş yıldır evinden çıkmadan yaşlılığını geçiren Mesaadet hanım dertlerini ve anılarını hizmetçisiyle paylaşıyor. Bu öyküde Füruzan yarattığı tipleme ile eski nesillerin yeni nesillerin hayat şartlarına, dürüstlüklerine ve değer algılarına saygı ve sempati duymadığı gerçeğini yansıtıyor. Bugün var olan sosyal yaşamın samimiyetsiz bulunmasına dikkat çekiyor. Kuşatma adlı öykü kitabı ile gözlemlerinin bir sonucu olarak toplumumuzda var olan farklı tipler ile kadın problemlerini ele alan Füruzan, büyülü sadelikteki anlatımı ve canlı kanlı karakterleri ile göz kamaştırıyor. Kitabı okuyan insanlar çevresinde bin bir türlü dertle uğraşan kadınların sorunlarını küçümsediğinin farkına varıyor. Onlara böylesine içlerine atılmış dertler ile başa çıkabildikleri için sempati ile bakmaya başlayabiliyor. Ali Ömer Horzum İrem Özlem ALPAYDIN KALIBINA GÖRE YAŞAMAK Çocukluk travmaları, yetişkinlik hayatımızda aşmamız gereken en zor şeylerden olsa gerek. Üstünden ne kadar zaman geçse de, artık atlattığımızı düşünsek de bir şekilde üstümüzde etkilerini bırakıyorlar. Elena Ferrante’nin Karanlık Kız adlı kitabında da böyle bir durum çıkıyor karşımıza. Ana karakter Leda, çocukluğu boyunca onu terk etmekle tehdit eden bir anneyle büyüyor. Daha sonra çoğu insan gibi kendi ailesini kuruyor tabii. Ancak bazı şeyler hayal ettiği şekilde gelişmiyor. Annelerin çoğunun ağzından çıkan, çocuk sahibi olduktan sonra çocuğum hayatım haline geldi, cümlesi beni hep korkutmuştur. Evet, elbette zorunda değillerdi buna. Ama asıl korkunç olan bunu istemeleriydi zaten. Küçük bir varlık hayatlarına giriyor ve birdenbire hayattaki tüm öncelikleri siliniyor. Yerini iyi bir anne olmak alıyor. Herkes anne olmalı mı peki? Bence çoğu insan bunun kendilerine uygun bir rol olup olmadığını hiç düşünmeden soyunuyor bu işe. Çoğu sonrasında da sorgulamıyor, olması gerekenin bu olduğuna inanıp devam ediyor hayatına. Ama kaçı gerçekten halinden memnun acaba? Kaçırdıkları fırsatları, olabilecekleri ve yapabilecekleri birçok şeyi geride bıraktıklarını hesaplayanlar ne yapıyor? Sonradan vazgeçebilecekleri bir rol de değil üstlendikleri. Bir şekilde görevlerini sürdürüyorlar. Leda öyle yapmıyor işte. Kendi ideallerini ikinci plana atmak istemiyor, uzun süre direniyor. Dayanamadığı yerde ise, kendi annesine ‘’ Bak çekip gitmek böyle olur işte! ‘’ dercesine uzaklaşıyor çocuklarından. Ne var ki uzaklaşmak da aradığı mutluluğu getirmiyor ona. Geri dönüp işleri yoluna koymaya çalışıyor. İşler hiç yoluna girmiyor. Kızlarını sevse de bir anne olmak istemiyor. Bir yandan da bir kez onları dünyaya getirdikten sonra kaçsa bile hayalindeki huzura kavuşamayacağını biliyor. Onlar olmasa bir şeylerin daha farklı olabileceğini düşünmeden edemiyor. Hep genç, güzel ve başarılı kalabilirdi. Şimdiyse elinde ne bunlar kaldı ne de kızları. Kendi hayatına odaklanamadığı gibi onlara annelik de yapamadı. Pişmanlık ve suçluluk duyuyor ama bunun suçlusu kendisi mi, kızları mı, kocası mı yoksa kendi annesi mi bilmiyor. Hepimiz bazen kendimizi kandırırız. Sağlıklı girsek de yüksek not alamayacağımız bir sınavdaki başarısızlığımızı hasta olmamıza bağlarız. Çalışsak bile başarılı olamayacağımızı düşünüyorsak hiç çalışmayız ki ‘’Zaten çalışmamıştım.’’ diyebilelim. Ben de benzer şeyler yaparım. İstediğim, ama başarısızlıktan korktuğumdan denemediğim şeylerden söz açılınca derslerden vakit bulamadığımı söylerim. Derslerim istediğim gibi gitmediğindeyse ders çalışmaktan daha önemli işlerim olduğunu. Daha sonra kaçırdığım fırsatların bir yansıması olarak gördüğüm insanlara bilenirim. Onların yerinde olmayışımı bazen kendi küçük eylemlerime, bazense daha kötüsü; başka insanların eylemlerine bağlarım. Kendimden memnuniyetsizliğime bahaneler ararım. Hayatımız ne kadar yolunda giderse gitsin, bazı anlarda durup emin olmaya ihtiyacımız olan bazı şeyler var aslında. Sonunda başarılı olduğumuz, kimsenin yardımı ve etkisi olmadan. Onaylanmak. Herhangi birinden, ne şekilde olursa olsun. Kimi zaman bunlara inanmaya çalışırken pişman olacağımız şeyler yaparız. Yapsak da yapmasak da pişman oluruz bazen. Bir yola girerek diğer tarafta ne kaçırdığımızı sorgularız. Birilerine, ya da sadece kendimize sırf yapabileceğimizi kanıtlamak için adımlar atarız. Gerçekten isteyip istemediğimizi hesaplamadan. Kendimize ait bir şeylere sahip olmak isteriz. Sahip olduğumuzda mutlu olacağımızı varsaydığımız şeye ulaştığımızda da aslında o kadar da heyecan verici olmadığını kabullenemeyiz. Başka arayışlara girip hangi rolün tam üstümüze oturacağına bakarız. Sonucunda çabalamayı bıraksak da huzuru bulamayız bazen. Belki de asıl kaçmamız gereken kendi kendimize koyduğumuz kurallardır. Böylece olmamız gerektiğini düşündüğümüz kişi yerine gerçekten olduğumuz kişi haline gelebiliriz. KAYNAKÇA Ferrante, Elena. Karanlık Kız. Çev. Eren Yücesan Cendey. İstanbul: Everest Yayınları. 2017. Baskı. Aşka İnandıran Kitap: “Kürk Mantolu Madonna” 26 Eylül, 2014 / Aysu Kaman / 21102163 / Turk102-19 Kitaplığıma göz attığım zaman görememekten korktuğum, arkadaşlarıma kitap tavsiyesinde bulunurken ağzımdan çıkan ilk romandır Kürk Mantolu Madonna. Sabahattin Ali, bu romanında öylesine etkileyici bir öykü anlatmıştır ki kitabın adını her duyduğumda sanki daha bir gün önce okuyup bitirmişim gibi hüzün kaplar içimi. Kitabı okumaya aşka inanmayan biri olarak başlayıp, sonlarına doğru ise kendimi iki karakterin arasındaki gerçek aşka ağlarken bulduğum için bende bu kadar derin izler bırakmıştır belki de bu roman. Unutmamak adına her yıl mutlaka vakit ayırıp okuduğum Kürk Mantolu Madonna’da, aşka inanmamı sağlayan karakterler Raif Efendi ve Maria Puder’dir. Raif Efendi, kendi ailesi de dâhil olmak üzere çevresindeki herkese göre dünyanın en sıkıcı ve en gereksiz adamıdır. Sabahattin Ali, onun herkese ve her şeye karşı tepkisizliğini öylesine gerçekçi anlatmıştır ki okurken gözümün önüne bir robot resminin geldiğini anımsıyorum. Fakat bir yandan da, tüm bunlara rağmen Raif Efendi’nin hayatı bana sıkıcı değil; aksine merak edilesi geliyor. Koca bir hayatın nasıl böyle hissiz tüketilebildiğini ve buna neyin sebep olduğunu sorguladığım sıralarda, Raif Efendi’nin iş arkadaşı Rasim onun hatıra defterini bulup okumaya başlıyor. Böylelikle ben de kafamdaki tüm soruların cevabının aşk ve unutulamayan bir kadın olduğunu anlıyorum. Meğer gözümde robot olarak canlandırdığım bu adam, aslında dünyadaki çoğu insanın bulamadığı gerçek aşkı bulmuş Maria Puder’de. Maria ise Raif Efendi’nin aksine, deli dolu ve kendi ayaklarının üstünde durmaya çalışan güçlü bir kadın. Resmettiği Kürk Mantolu Madonna tablosunun Berlin’deki bir sergide yer alması sonucunda, Raif Efendi ile kesişiyor yolları ve kısa bir süre sonra birbirlerinin hem sevgilisi hem dostu hem ailesi hâline geliyorlar. Fakat ne yazık ki, babasını kaybeden Raif Efendi, Maria’yı bırakıp Türkiye’ye dönüyor ve gerçek bir aşk hikâyesi okuduğuma çoktan ikna olduğum hâlde; aşkın, tutkunun ve olanaksızlığın aslında kitabın bundan sonraki kısmında başladığını fark ediyorum. Türkiye’deki işleri yoluna koyduğunda tek hayali Maria’yla evlenmek olan Raif Efendi, sevdiği kadından sadece ondan gelen mektuplar sayesinde haber alabiliyor ama belli bir zaman sonra Maria’dan hiç mektup gelmiyor. Artık cevap gelmeyeceğini anlayan Raif Efendi’nin tek düşüncesi ise Maria’nın kendisinden sıkılmış olduğu ve bu aşkın bittiği. Kitabın sonlarına yaklaştıkça, Raif Efendi’nin, hayatının geri kalanını böyle devam ettirmesine hak veriyor ve zaten hikâye boyunca Raif Efendi’nin Maria’ya duyduğu aşkın tam anlamıyla karşılığını göremediğini düşünüyorum. Ta ki kitabın son sayfalarına gelene dek… Kitap bittiğinde Maria’nın, en az Raif Efendi’ninki kadar derin sevgisine ve bu aşka olan inancına şahit oluyorum. Bu ilişkiye öyle bir güveni var ki Raif Efendi’nin kendisini yanına çağıracağından emin. Türkiye’ye, sevdiği adamın yanına gideceği anı dört gözle beklerken hamile olduğunu öğreniyor ve zaten ona kavuşacağını düşünerek bunu Raif Efendi’ye söylemiyor. Çocuğu doğurmanın kendisi için hayati risk taşıdığını öğrenmesine rağmen vazgeçmiyor ve doğumdan hemen sonra, “Aşk için ölmeli; aşk, o zaman aşk” sözünü doğrularcasına ölüyor. Raif Efendi, bu ölümü ve doğumu Maria’nın bir akrabası sayesinde, onun ölümünden 10 yıl sonra öğreniyor ve öğrendiği esnada, varlığından dahi haberdar olmadığı kızını -Maria’yla şu hayattaki tek bağını- görüyor. Tüm bunları öğrendikten sonra, dünyayla olan bağlarını tamamen koparıyor ve başlarda anlam veremediğim içine kapanık, sıkıcı ve herkesten hatta çoğu zaman kendinden bile kaçtığı hayat başlıyor Raif Efendi için. Robottan tek farkı ise nefes alıp vermesi oluyor ve kitap bitmeden hemen önce o da hayata gözlerini yumuyor. Yılların eskitemediği ve asla eskitemeyeceği, raflara kaldırılamayan bu romanın izlerinin okuyucudan kolay kolay silinmeyeceğini düşünüyorum. Gerçek aşka rehberlik eden Kürk Mantolu Madonna, mutlu bir sonla bitmedi fakat zaten mutsuz sonla biten şeyler iz bırakmaz mı insanda? Okuyan her insanın tıpkı benim gibi uzun süre etkisinden kurtulamayacağını düşündüğüm bu kitabın etkisinden kurtulsanız bile, gerçek sevgiyi ve insanlara karşı içinizde beslediğiniz ön yargıları sorgulamaktan kurtulmanız imkânsız. Özetle; herkesin başucu kitabı olmaya layık, harika bir kitap Kürk Mantolu Madonna. 1984: HİÇ OLMADI HEP VARDI ‘Geçmişi kontrol eden geleceği kontrol eder ; şimdiyi kontrol eden geçmişi kontrol eder.’ Bu cümle en derinlerimden gelen bir korkuyla titremem için yeterliydi.Cümleyi ortadan ikiye ayırıp düşünmeye başladım.Öncelikle ‘Geçmişi kontrol eden geleceği kontrol eder.’ bölümü. Parti’nin çıkarları doğrultusunda geçmişi değiştirmeleri ve insanların bilinçsizce bu değişimleri benimsemeleri en kötü senaryo gibi geliyordu. Sonra daha kötüsü içinde bulunduğumuzu fark ettim. Yalan veya gerçek en azından ortada kesin bir bilgi vardı geçmişe dair. Yalan ve gerçekten daha kötüsü, yalan veya gerçeği ayırt edememek. Bilgi kirliliği, geçmişteki kesin olayları farklı bakış açılarıyla değiştirilmesi,yanlış bilgi ve doğru bilgiyi aynı anda ortaya çıkarıp karmaşaya sebep oluyor. Parti bir bakıma kaostan sakınıyordu. Bilgi zamanla kendiliğinden değişebiliyor. Kontrolün sağlanması için düzenli olarak denetim altında değiştirilmesi gerekiyor. İkinci cümle beni biraz daha düşündürdü.Şimdiki zaman nasıl kontrol edilebilir ? Aklıma yatan kitaptaki psikolojik ve felsefi işkenceydi. İki artı ikinin beş etmesi,insanın mantığının,görüşünün değiştirilmesi,şimdiyi kontrol etmekti ama Parti bütün insanlara işkence edemez. Bu yüzden milliyetçilik duygusundan faydalanan propagandalar kullanıldı. Bir topluluğu bilinçsiz biçimde bir araya getirebilecek iki kavram var: Millet ve din. Partinin tercihini dinden yana kullanmamasının sebebi komünist ve materyalist görünüşü korumayı istemesinden kaynaklanıyor olabilir ama Parti insanların sürekli izleyen ve itaate göre ceza ödül sistemi olan bir kavramdan vaz geçmesi düşünülümezdi. İnsanları kontrol altında tutmanın kolay ve etkili yollarından birisi. Bu bakımdan Büyük Birader somutlaşmış Tanrı olarak insanlara sunulduğunu düşünüyorum. Milliyetçilik duygusunu da sürekli savaş halinde bulunmasıyla tetiklendiğinde ortaya android sürüsü ortaya çıkıyor ve itiraf etmeliyim gerçekten çok zekice.Beni üzen bir konu ise Büyük Birader gibi olmasa da Türkiye’de ve dünyada kutsallaştırılmaya çalışılan bir sürü ata figür var.Küçük yaştan itibaren insanlara öğretilen bu kesin figürler zamanla insanlardaki merak seviyesinin yanında hoşgörü seviyesini de azaltıyor. Bu öğretilen figürlerin 1984 ile bir diğer ortak noktası ise ülkenin çıkarları için yapılmış olması. Bu figürler herkeste olmasa da toplumun çoğunluğunda bir kalıp oluşturup, devlet tarafından bu kalıp üzerinden halk proveke edilebiliyor ya da birleşmeye çağırılabiliyor.1984 bu tür kavramlar üzerinde düşünmeme yardımcı oldu. Peki Androidler elektrikli koyun düşler mi ?*. Sanırım aşk androidlere bile işleyebiliyor. Aşk neden Winston’ın tüm bu sisteme olan merakını arttırdı? Bu, bana ergenlik çağına giren bir bireyin dünyayı ve vücudunu merak etmesi gibi geliyor. Winston, Julia’ya bağlandıkça vücudundaki değişimler artıyor, yüzeysel cinsellik, mantık çerçevesine giriyor ve mantık, merağı uyandırıyor. Winston tıpkı ilk insanlar gibi içgüdülerinden bilime geçiyor.Bir distopya için çok tehlikeli. Bilim,merak,mantık... Düşünce polisinin yararını, kitabın ortalarına doğru daha fazla anlamaya başladım.Bilim,merak ve mantık düşünmekten gelir. Düşünmek ister distopyada, ister ütopyada, ister gerçek dünyada anarşizmin ilk adımıdır. Düşünce polisleri kitabın benim için en korkunç yanı çünkü dünyada örnekleri 1984’teki, düşünce polisi kadar sert olmasalar da, fazlasıyla var. Kendimi şu an yazmakta olduğum yazıda söylemek istediklerimi değil de, söylemek zorunda olduklarımı yazarken hayal ettiğim de çukurun dibinde soğuktan kıvranan bir çocuğun çaresizliği bütün vücudumu sarıyor.Bir gücün,partinin yada sadece uydurulmuş bir yüceliğin ben cezalandırmasından korkarak yazma,hatta daha kötüsü o güçlerden korkmayı bırakıp onları kör bir sevgiyle yazma fikri, özgür insanın başına gelebilecek en kötü trajedidir.İnsan,kurallarla,medeniyetlerle,sistemlerle insanlığını kanıtlayamaz.Saydıklarımın hepsi yıkımla biter. İnsanın tek sahip olduğu değer,düşüncedir. Genel olarak 1984 beni üzen bir kitap oldu. Gündelik siyasete baktığımız da bile kitaptaki mutlak hakimeyetin küçük hücrelerini görebiliyoruz. Bu da beni istemsiz olarak düşünmeye sevk ediyor. Gerçekten böyle bir şey olabilir mi ? Olabilir ama artık teknoloji ve internet sayesinde bilgileri değiştirmek daha zor. Özellikle insanları androide çevrilmesi kısmı büyük ihtimal bir katliamı beraberinde getirecek çünkü artık eski zamanlardan daha çok cesur ve konuşmaktan korkmayan insan var. Tabii şimdilik. Yusuf Alpkan Alkan 21400153 TUTUNAMAYANLAR HAKKINDA İZLENİMSEL SAPTAMALAR Tutunamayanlar üzerine yeni bir yazıya girişmek daha başlangıçta birçok güçlüğü içinde barındırır. Nereden gelir bu güçlük? Hemen belirteyim: Tutunamayanlar üzerine, hemen her yıl yeni yazılar yazılmış, yeni yorumlar yapılmıştır. Böylesine çok didiklenmiş bir metin üzerine yazma, yazanı, daha önce söylenenleri yineleme tehlikesiyle karşı karşıya getirir. Öyleyse bu keşfedilmiş kıtada, dahası entelektüel sömürüye uğramış bir kıtada ben, bu yazının yazarı yeni ne bulabilirim ki… Gerçekte her eleştiri, her makale, kitap üzerine yazılan her deneme son olmayı, dosyayı kapatmayı amaçlar. Her eleştiri, romanla kurulmuş patolojik bir ilişkiyi açığa çıkarır; çünkü eleştiri, bir yandan varlığını borçlu olduğu eleştiri nesnesini(bu yazıda roman) kutsarken, öte yandan onu tüketmeye yönelir. Peki eleştiri, Türkiye’de bugüne değin üzerinde en çok düşünülen romanlardan biri olan Tutunamayanlar’ı tüketmiş midir? Bir başka deyişle bugün Oğuz Atay imgesi, bütün gizleri çözümlenmiş, entelektüel endüstriye meta oluşturmuş bir kıta, yeniliğini yitiren bir yeni dünya imgesiyle mi anılacaktır? Ben bu bağlamda, Oğuz Atay için bir başka imgenin, bir maden ocağı imgesinin daha uygun olacağını düşünüyorum. Derinleştikçe karanlıklaşan, kolayca ulaşılamayan fakat aynı zamanda yepyeni düşünce dehlizleri, zenginlikleri sunan bir maden ocağı…İşte bu kısa oylumlu yazı, bu karanlık madene dair kişisel izlenimlerimden başka bir şey değildir. Tutunamayanlar, yalınlaştırarak söylersem, arkadaşı Selim Işık’ın intiharıyla sarsılmış genç mühendis, yeni küçük burjuva Turgut Özben’in kendi öz benini , tanımadığı Selim Işık’ı ve tutunamamanın erdemlerini keşfedişinin romanı…Turgut’un anılarında ve sözcüklerde yaşayan bir hayalet karakter nasıl olur da romanın kendisiyle özdeşlik kazanır? Benim gözümde ,Atay’ın en büyük başarısı, var olmayanı, var olanla böylesi derin bir etkileşime sokması ve neredeyse canlı bir ‘post mortem karakter’ yaratmasıdır. Selim Işık kimdir? Ölene kadar annesiyle yaşamış ,kadınlarla zar zor iletişim kurabilmiş, aşırı duyarlılığından yaşamı taşıyamamış bir tutunamayan…İsa’da, Dostoyevski’de, Wilde’da olası yaşamlar aramış, onlara hayranlık duymuş naif bir okur, çelişkiler içinde bir “disconnectus erectus”. Tamamıyla farklı bir okumada karşılaştığım Chateaubriand’ın bir sözü, Selim’in acısını bütün yönleriyle barındırıyor sanıyorum: “İnsanın bir tek ve hep aynı yaşamı yoktur. Peş peşe eklenen birçok yaşamı vardır ve çektiği acıların nedeni budur.”.Üst üste binen, iç içe geçen yaşam parçaları…Törende bağırarak andımız okuyan Selim, yaz dindarı Selim, Wilde’ı seven Gorki’yi küçümseyen Selim, Arapça dua edip Latince kemikler taşıyan Selim… Yaşamımızı doğrulayabileceğimiz, çelişkisiz bir söylemden yoksun bırakılmak, bizi, bireyi nereye sürükler? Peş peşe eklenen mikro yaşamların bir çelişkiler yumağından başka bir şey yaratmadığını kavrayan bir bilinç neye sarılır? Kestirmeden söylemek gerekirse dış dünyanın baskı ve dayatmalarından yılar ve buna bir protesto olarak kendi iç dünyasının karanlığına çekilir. Aslında bu içe kapanış, zaman zaman hepimizin içine düştüğü bir insanlık durumudur. Ancak Selim’i bizden ayıran, bu bireysel protestonun süreklilik kazanması ve onun intiharına yol açmasıdır. İntiharı romanın bir parçası ve temel izleği olarak nereye yerleştirmeli? Kanımca, nihilizmin, değerlere meydan okuyuşun son noktası intihardır. Fazlasıyla karamsarca da olsa intihar, burjuva konformizminin asla anlayamayacağı bir eylemdir. Peki bu intihar ,bu kendini feda etme izleğinde, İsa’vari bir ölümün izleri var mıdır? Roman boyunca yinelenen İsa imgesi, böylesi bir koşutluğu (İsa-Selim) bir aşırı yorum olmaktan çıkarır. Acaba tutunamayanlara duyduğu sonsuz acıma, anne ve tek sevgili(Günseli-Maria Magdelena) figürünün baskınlığıyla bir modern zaman İsa’sı mıdır Selim Işık? Turgut Özben’in küçük burjuva yaşantısını geride bırakıp çıktığı beş parasız yolculukta misyonerlere , havarilere özgü bir ton bulunabilir mi? Turgut’un Selim’e laf söyletmeyişinde, çıktığı manevi yolculukta bir inanana özgü naiflik vardır. Bu inanana özgü naifliğe, bir delinin naifliği eklenir: Olric, Turgut’un iç sesi onu bir tür “nevroza” sürükler. Böylece romanda tutunamayış, “nevroz”, intihar arasında çok tipik bir üçgen kurulur. Bence romanın bir büyük başarılı yönü de, böylesi karmaşıkça oluşturulmuş bir anlatının derinliklerine böyle bir ilişkiyi saklamasıdır. Özetle söylemek gerekirse Tutunamayanlar, Nabokov(Solgun Ateş’ten esinlenilen Açıklamalar bölümü),Kafka ve Dostoyevski’nin çizgisini izleyen bir romancılığı, Türk sosyolojisini derinlikli bir kavrayışla birleştirmiştir. Bütün bu değindiklerim, roman boyunca beni soruların sarmalına düşürdü, değişik duyguların içine taşıdı. Selim Işık’ın yalnızlığında, içine kapanışında, düştüğü çelişkilerde kendimden çizgiler buldum. Düşünce sığlığının ortasında düşünmeye çalışan, Doğu ile Batı’nın ortasındaki bu talihsiz coğrafyada doğmuş her bireyde biraz Selim Işık var kanımca. Romanın beni böylesine derinlemesine etkilemesinde bence bunun payı var. Yazıyı bağlarken şunu da ekleyeyim: Tutunamayanlar bir kez okunup bir kenara bırakılacak romanlardan değildir. Her klasikte olduğu gibi yaşamın farklı dönemlerinde, insana farklı düşünceler farklı duygular sunacak güçlü, derinlikli bir romandır. Doruk ERHAN KAYNAKÇA Atay,Oğuz.Tutunamayanlar.İstanbul:İletişim Yayınları,2012 Chateaubriand,François Rene.Mezar Ötesinden Hatıralar.Ankara:Doruk Yayınları,2003 Gürbilek,Nurdan.Yer Değiştiren Gölge:İletişim Yayınları,1995 Nabokov,Vladimir.Solgun Ateş.İstanbul:İletişim Yayınları,2013(The Wylie Agency) KAYDEDİLEN ZAMAN Kameralar ve fotoğraf makineleri çok uzun yıllardır aramızda. Artık her anımızı kaydetme, ilerisi için saklama ihtiyacı duyuyoruz. Anne babalar çocuklarının doğumunu, ilk yaşını, ilk yürüyüşünü kaydetme çabasındayken biz gençler de arkadaşlarımızla paylaştığımız doğum günlerini, gezileri mutlu anları kaydetme çabasındayız. Anneannem ve dedem gibi aile büyükleri için ise fotoğraflar ve onların zamanında dendiği gibi video kasetler onlara hatıraları anımsatıyor. Kimisi mutluluk dolu oluyor bu anıların, kimisi de gözlerini yaşlandırıyor. Fotoğraf karelerinin size nostalji yaşatıyor olması geçmişinizden bir anı önünüze serdiğinden dolayı doğaldır. Çünkü elinize aldığınız ufak bir kâğıt parçasında çok uzaklardaki memleketinizi, uzun yıllardır görmediğiniz belki de bir daha görme imkânınız olmayacak olan simaları bulabilirsiniz. Bir asker için ya da sılada olan biri için o fotoğraf sevdiklerinin yansımasıdır. Herkes için bambaşka şeyler ifade eden fotoğraflar ya da videolar nedendir bilemiyorum ama bana çoğu zaman ürkütücü gelir. Olaylara aşırı bilimsel baktığımdan olabilir belki de. Artık kimse fotoğraflarını basılı almıyor neredeyse ama benim uzun zaman önceden kalma en favori basılı fotoğraflarımı biriktirdiğim bir albüm var. Mesela geçen gün onu karıştırırken çocukluk fotoğraflarımdan birini elime aldım. Önce klasik bir şekilde ne ufakmışım da kocaman olmuşum diye düşündüm. Sonra fotoğrafın tarihini tahmin etmeye çalıştım. 2000 yılında çekilmiş olması gerekliydi yaşıma binaen. Şimdi beni ürküten nokta şu ki neredeyse 20 yıl sonra benim büyümüş versiyonum elinde kendine ait küçüklük fotoğrafını tutuyor. Orada, stüdyoda eliyle kamerayı yakalamaya çalışan bir bebek var. Şimdi o bebek fotoğraftaki yaşına göre yaşlanmış, büyümüş ve yıllar sonra o ana dönüp bakabiliyor. Sizlere de garip gelmiyor mu? Birçok kişiye bu düşüncemden bahsettiğimde saçma olduğunu düşündüklerini bariz bir biçimde gösterdikleri bir surat ifadesiyle karşılaştım. Belki günümüzde fotoğraf olayı çok yaygın bir öge haline geldiğinden garip karşılamıyoruz ama bence yeterince ürkütücü. Zamanın belirli bir bölümünü daha ilerisi için saklayabiliyor olmamız bana hâlâ şaşırtıcı geliyor. Örneğin ses kayıt cihazları gözümde o kadar ütopik değil. Sonuçta ses somut bir kavram. Belki elle tutulabilir diyemeyiz onun için de ama görüntü kadar kaydedilemez nitelendirmiyorum onu. Kameralar ise benim için aslında görüntüyü değil zamanı depoluyor. Deklanşöre bastığımız anda zamanın o kısmı bizim için kaydediliyor. Gülüyorsak, ağlıyorsak ya da o an fotoğrafımızın çekildiğinin farkında değilsek bile o kare saklanabiliyor. Fotoğraflar bir çerçevede daha anlaşılabilir ama video adeta bir paradoks benim gözümde. Yıllar öncesinde konuştuğunuz belki de değişmiş olan sesinizi bile duyabiliyorsunuz. Adeta bir zaman makinesi işlevi görüyor sizin için o kayıtlar. Oynatma düğmesine basıyorsunuz ve karşınızda ilkokula başladığınız ilk gün. Sıradasınız ve ağlamak üzeresiniz anneniz nerede diye. Sonra bir bakıyorsunuz lise mezuniyetiniz. Kepinizi atarken gözünüze ışık gelmiş de düzgün fırlatamamışsınız. Bir anda zamanda ileri ya da geri gidebiliyorsunuz. Karşınıza kendinizi alıp nasıl büyüdüğünüzü izleyebiliyorsunuz. Çok reklam sloganı gibi olsun istemem ama hepsi bir tuşla parmağınızın ucunda. İşin mekanik boyutunu hiç araştırmadım açıkçası. Belki o şekilde beni tatmin eden bilimsel bir açıklama bulabilirim. Ama benim gözümde kameralar zamanı bir şekilde hapseden ürkütücü teknolojik gelişmeler olarak kalacaklar sanırım. Şu anki halimle ben beni doğuran annemin hatta onu doğuran anneannemin çocukluk fotoğraflarımı elimde tutabiliyorsam bu size teknolojinin ne kadar ilerlediğini gösteriyor olabilir ama beni yeterince ürkütüyor. Rahime Beyza Koçak KAYNAKÇA Emre, Gültekin. “Yürü Dur Boya”. İstanbul: Yapı Kredi Yayınları, 2016. Kitap. Gizem Uzuner SINIRLARI CETVELLE ÇİZİLEN BİR SÖMÜRGE ÜLKESİ DEĞİLDİR HAYAT Çinli yazar Yu Hua’nın, Yaşamak adlı başyapıtı üzerine yazmak, kitabın yazarından biraz rol çalmak gibi geliyor bana. Yaşam denen şeyin sınırlarını kitabın kahramanı Fugui ile birlikte yeniden sorgularken, okuduğum sayfaların bir kitabın değil, hayatın sayfaları olduğu düşüncesinden hiç kopmadım. Çok pozitif bir görüşle bakmadığım yaşama karşı sıcak bir duyguya kapıldım. Fugui ile birlikte çok anlam veremediğim yaşamın kapılarını araladım. Sadece olanın bana yetmeyeceğini, aslında olmayanın da benim için iyi bir fırsat olduğunu; üzüldüğüm sevindiğim ya da pişman olduğum her anın benim için değerini ve bunların aslında hayatım olduğunun farkına vardım. Fugui ile konuşurken, kendi kendime yaşamımı sınırlandırdığımı anlamam çok uzun sürmedi. Ana problemim, nefes almayı kanıksamam ve bu bilinçsiz eylemin sürmesinin, hayatımın devam ettiği anlamına geldiğini hiç düşünmememdi. Sevmediğim bir iş yapmak zorunda kaldığımda örneğin, o işle geçen süreci yaşamdan saymıyordum. Mutsuz olduğum zamanlar sanki yaşamıyordum. Yaşamak dendiği zaman ben sadece minik anlarda başıma gelen bir şeyi anlıyordum. Hayatın bir bütün olduğunu hiç düşünmemiş kendi halinde birisiydim önceden. Kederi, acıyı, isteksizliği ve benzer birçok olumsuz durumu yaşamın sınırlarına dâhil etmemiştim. Bunun sebebi belki de daha önce karşılaşmamak olabilir. Katı kurallar haline gelen olguları hepimiz çok iyi biliriz ama ya ilk defa bir şeyle karşılaşıyorsak? Durum böyle olunca kendi ellerimle hayatımı sınırlandırmış, yaşama çok küçük bir alan bırakmıştım. Bilinçsizce yaptığım bir şeydi bu. Dar bir çerçeveden hayata bakmaya alıştığım için, gerçek manada yaşadığım anların sınırlı olduğu yanılsamasına kapılmıştım. Bazen sevdiğim, birlikte eğlenebildiğim arkadaşlarımla vakit geçiriyorum. Son havadislerin paylaşıldığı ve bolca kahkaha atıldığı o günlerde hayat ne güzel diyebiliyorum. Birçok şeyi unutmak ya da arkada bırakmak rahatlatıyor beni. Sonra tekrar rutinime dönüyorum, bir daha ne zaman buluşacağız acaba diye düşünüyorum. Böylece, geri döndüğüm şeyi hayattan saymamış oluyorum. Hayat sanki sadece orada hep birlikte gerçekleştirdiğimiz sohbetle sınırlıymış gibi. İşte bu yaklaşımdan dolayı sınırlı bir dünyada gezinip duruyorum. Oysa geri döndüğüm o şeye “rutinim” adı vermemiş olsaydım, onu olumsuz bir sıfata kurban etmeseydim, bilecektim: geri döndüğüm yer de yaşamıma dâhil. Yine yaşıyorum, iyi olmasa da yaşıyorum, her zaman iyi olamaz zaten, güzel olmaması yaşanmadığı anlamına gelmez. Kimi zaman çok tatsız şeylere şahit oluyor ya da onları bizzat deneyimliyorum. Yine aynı hatayı yapıyorum. O sürecin geçmesini beklemeye başlıyorum ve böylece başıma gelen veya tanık olduğum tatsızlığı hayatın sınırlarının dışına itiyorum. O anlarda yaşamıyorum, sadece nefes alıyorum. Geçsin de bir an önce yaşama dönebileyim istiyorum. Bunun yerine, kendi çizdiğim sınırlardan kurtulsam, rahatça bir nefes alsam ve biraz da hayatı akışına bıraksam kendim için en iyi olanı yapmış olacağım. Kötü anlarımı hayatın dışına itmektense onları benimsemem ve bana kazandıracağı tecrübelere odaklanmalıyım ve hayatımın sınırlarını genişletmeliyim. Bu tıpkı; dar