gecenin anısında taşınır sevgi, o olmadan ne yıllar geçebilir ne de dakikalar. Ne var ki “sevgi nedir?” diye sorulduğunda bu kısa süreli birlik bozuluverir yeniden. Tecrübelere göre şekillenmiş yüzlerce farklı cevabı vardır bu sorunun. Hepimiz kendi hissettiğimiz sevgiye göre anlamlandırmaya çalışırız onu. Farklı kişilerin fikirlerinin uyuşması bir yana, bazen tek bir kişinin yapacağı tanımlar bile eşleşmez birbiriyle. Her yeni deneyim, her yanılış, her yeni mutluluk değiştirir sevginin bizdeki manasını ve yerini. Bazıları bilimsel bakar sevgiye ve aşka; kimyadır der. Belki de sevmeye küstükleri ya da onun çok zararını gördükleri içindir bu duygudan yoksun bakış; kimyanın onları koruyan bir kalkan olmasını, hareketlerinin sebebini açıklamasını isterler. Kimileriyse bu yüce duyguyu kimyaya indirgemek istemez, ruh katar ona: İki yüreğin aynı anda, aynı yerde ve aynı ritimle çarpmasıdır diye tanımlar onu. Oysaki her sevgi karşılık bulamaz kendisine. Tüm dünya şarkılarda onu söyler, dizelere onu yazar, tüm insanlar onu yaşar; ama bir muammadır sevginin aslında ne olduğu. Ben de sevginin peşine düşüp bir iz sürücü misali onun gerçek anlamını arayanlardan biriyim. Sanki ona belli bir anlam yükleyebilirsem onu bulmam ya da doğruluğunu sınamam daha kolay olacakmış gibi geldi bana hep. Sırtımı yaslayabileceğim dostlarımı ya da sözlerinde samimi olmayan duygu dolandırıcılarını daha kolay tanıyabilecek, bir sevgiyi meşru kılabilecekmişim gibi… Bu yüzden sürekli değişen ve genişleyen anlamlar verdim sevgiye zihnimde. Önemsemektir, dost olmaktır, anlaşabilmektir dedim; henüz tecrübesiz ve iyimserken. Sonra kötü yanlarını keşfettim sevginin. Bir çeşit bağımlılıktır, ölesiye hissedilen kaybetme korkusudur, gece uyuyamamaktır dedim. Liste uzadı. Hâlbuki bu cevapların hiçbiri yeterli olmadı benim için, tatmin etmedi beni. Varoluşumda hissedip de belleğimdeki kelimelere dökemediğim, ifade edemediğim, göremediğim bazı hayalet noktalar vardı her zaman. Bir ruh yapbozunun kayıp parçaları gibiydiler. Onlar olmadan olmuyordu ama nerede olduklarını, neden benden saklandıklarını bilmiyordum da. Nihayet, bu kayıp parçaları benim bulmayacağımı, onların vakti geldiğinde kendiliğinden benim karşıma çıkacağını anladım. Gerek yaşayarak gerekse gözlemleyerek öğrenecektim. Beklemeye başladım onları; ipuçlarını yakalamak için dikkat kesildim çevreme, okuduklarıma, izlediklerime. Bu kayıp parçalardan bir tanesini; ne hikâyesini ve ne de anlamını sorguladığım ama aslında yıllardır gözümün önündeki ders kitaplarındaki, dinlediğim şarkılardaki bir mecazda -divan edebiyatının bir imgesinde- Oscar Wilde sayesinde buldum. Wilde’ın “Bülbül ile Gül” öyküsünü sanki yazılanlar gözümün önünde gerçekleşirmişçesine olaylara tanıklık ederek okudum. Gül olup dikenimi batırdım, bülbül olup yüreğimi gülün yüreği için feda ettim. Bu hikâyenin ışığında anladım ki; sevmenin bir diğer koşulu da, bizi kırma yetkisini kendi ellerimizle seve seve bir başkasına vermekmiş. Sevgiyi sevmek ve onu benimsemekmiş. Teslim olmakmış asıl suçluya, işlediği suçu bile bile. Ona önem verip daha değerli bulmakmış onun ağzından çıkanları. Ettiği küçük bir iltifatı yanaklarda gamze, gözlerde ışık yapmakmış. Gülü, sevileni, kabul etmekmiş; güzelim kokusu, kızıl rengi ve bazen ruhumuzu keskin sözler gibi yarabilen dikenleriyle. İyisiyle ve kötüsüyle… Sevmek; sevilen kişinin onun uğruna yaptığımız fedakârlıklardan haberi dahi olmasa, hatta onları umursamasa bile “Aşk Hayat’tan güzeldir; kaldı ki, insan yüreğinin yanında kuşun yüreğinin sözü mü olur?” (Wilde 82) diyebilmek ve yüreğimizi dikene batırmaya devam edebilmekmiş, can atarak. Sevilen uğruna kanını akıtıp feda ettiğimiz yüreğimizi, yeniden iyileşmesi için ikna etmekmiş belki de. Önceliği candan alıp canana devretmek; onun dermanı olmayı, daha o sormadan evvel kabul etmekmiş. Sevmenin bir anlamı da beyaz bir gülün yüreğinin ancak bir bülbülün yüreğinin kanıyla kızıla keseceğini (Wilde 84) bilmek; sevginin kendisine âşık olmak, ona gönüllü olmak ve asla yılmamakmış kalbe kan yerine dolan acıya rağmen. Kaynakça Wilde, Oscar. "Bülbül ile Gül" Kısa Öykünün Büyük Ustaları. Haz. Celal Üster. İstanbul: İş Bankası Kültür Yayınları, 2017. 82, 84 ÇAĞIN GEREKTİRDİĞİ GİBİ YAŞIYORUZ Çağın gerektirdiği gibi yaşıyoruz. Her tarafı cam olsa da penceresi açılamayan gökdelenlerde, daha sosyal olma gerekçesiyle dip dibe yapılmış küçük ofislerde hayatımız geçiyor. Bir de bunu ideal olarak görüyoruz ve gerçekleştirebilmek için çok fazla şeyi gözden çıkarıyoruz. Ben de hayal ediyordum böyle bir yerde çalışıp yüksek katlı bir binada yaşamayı ama artık sorgulamaya da başladım. Bu yüzden, Bir Sabah Uyandığımda Yoktum adlı kitabın kapağı beni onu okumaya teşvik etti çünkü üzerinde tam tarif ettiğim gibi büyük camları olan bir yatak odası vardı. Belliydi bir iş adamının yaşamını överek veya yererek anlatacağı. Basit bir konuydu bu ama yazar beni çok şaşırttı çünkü sıra dışı bir anlatımı vardı. Kitabı bitirdiğimde ise güzel görünen bu yaşamı kötü olarak eleştirmesi beni içten içe mutlu etmişti. Yaşamına sahip olmak istediğim kitabın ana karakterinden nefret etmiştim. Hatta kitabın sonunda “Oh olsun, hak ettin başına gelenleri,” bile dedim. Ben o olmak istemiyordum. Çağın gerektirdiği gibi yaşıyoruz. Hayat kalitemizi arttırmak amacıyla küçük bir unvan ile işe başladığımız büyük firmalarda yükselebilmek için aslında hayatımızdan oluyoruz. Gece gündüz çalışıp ailemizi, arkadaşlarımızı görmezden geliyoruz. “Meşgulüm, seni sonra arayayım,” dediğimiz annelerimizi aramayı yine meşgul olduğumuz için unutuyoruz. Elimizde kahve bardağı ile sokakta hızla yürürken çevremizi umursamıyoruz. Hızlı yürüyoruz çünkü “Kaybedilecek bir dakika bile yok.” (Kocaoğlan, s.28). Ben böyle bir yaşam istemiyorum. Her şey para değildir. Her şey iyi bir unvan sahibi olmak değildir. Kitabın ana karakteri gibi olmak istemiyorum çünkü o işini yaparken çevresindeki kişileri unutuyor, bencilleşiyor. Elbette çalışacağım ve hayat kalitemi arttırmak için çabalayacağım ama hayatım tamamen bundan ibaret olmayacak. Bir mimar adayı olarak aslında düşüncelerim mesleğimle çelişiyor. Mesleğim insanların parasıyla satın aldığı, yıkılması bir depreme bakan, öbür dünyaya götürülemeyecek binaları tasarlamak demek. Mesleğim geceler boyunca kimseyle iletişim kuramadan çalışmak demek. Biliyorum ve mimarlığı da çok seviyorum. Ama hayatım sadece mesleğim olmayacak ve ben ailemi, arkadaşlarımı görmezden gelmeyeceğim. Ben insanların tasarladığım binaları satın alabilmek için aile ve arkadaşlarını görmezden gelmesine de izin vermeyeceğim. Kendi mutluluğum kadar herkesin mutluluğunu düşüneceğim. İnsanların ifadesiz yüzlerle hızla geçtiği sokaklarda durup biraz tebessüm edebilmeleri için şekli dikdörtgenler prizmasından farklı binalar tasarlayacağım. Belki binalarımı öbür dünyaya götüremem ama insanlarda hissettirdiğim duyguları götürebilirim. Çağın gerektirdiği gibi yaşıyoruz. Oturup bir dakika bile düşünmeden, hayatımızı sorgulamadan sadece nefes alıp veriyoruz. Her sabah aynı saatte kalkıp aynı yollardan işe gidiyoruz. Çok çalıştıktan sonra terfi alıp evimizi büyütüyoruz, arabamızı yeniliyoruz. Daha büyük krediler çekiyoruz. Ailemize daha az zaman ayırıyoruz. Kendimize zaten hiç zaman ayırmıyoruz. Kısacası bir sistemin içinde dönüp duruyoruz. Hayatı kaçırıyoruz. Emeklilik yaşını hesaplayıp “Ne kadar kaldı acaba?” diye düşünüyoruz. Daha on sekiz yaşında olmama rağmen daha dün baktım kaç yaşında emekli olacağıma. Elli sekiz yaşında emekli olacakmışım eğer sigortam hemen başlarsa. Yaklaşık yirmi yıl da çalışmam gerekiyormuş. Bunu öğrenince bir an kendimi “Yirmi yıl çalıştıktan sonra emeklilik yaşım gelene kadar da hayalimde ne varsa onu yaparım,” diye düşünürken buldum. Resmen yirmi yıllık hayatımdan vazgeçmişim. Böyle olmamalı. Tabii ki çalışacağım ama sürekli “Ne zaman emekli olurum?” düşüncesiyle değil. Hayalimde ne varsa bugünden başlayarak yapabilmem gerek. Yarını düşüneceğim diye bugünü kaçırmamam gerek. Kariyerimi düşünürken de yakınımdakileri kaçırmamam gerek. Çağın gerektirdiği gibi yaşıyorum. İyi bir iş sahibi olmak için çalışıyorum ama çevremi görmezden gelmiyorum ve küçük şeylerle mutlu oluyorum. Hâlâ yüksek bir binada yaşamayı ve bir yerlerde patron olmayı istiyorum ama buna ulaşırken ailemi ve arkadaşlarımı unutmuyorum. Robot gibi yaşamak istemiyorum. “Keşke” dememek için zamanımı sevdiklerimle geçirmeye ve güzel anları kaçırmamaya çalışıyorum. En önemlisi de “Bir Sabah Uyandığımda Yoktum” demek istemiyorum. Buse AKÇAY KAYNAKÇA Kocaoğlan, Işıl. Bir Sabah Uyandığımda Yoktum. İstanbul: İletişim Yayıncılık, 2015. 1. Basım. İRFANTarihin başlangıcından bu yana insanlık karşı karşıya kaldığı felaketleri çözebilmek için arayış içerisindeydi. Bu felaketler bölgesel değil, tam tersine küresel boyuttaydı. İnsanoğlunun faaliyetlerinden dolayı ortaya çıkan bu felaketlerin en dikkat çekici özelliği; temel ahlak ve görgü kurallarına tamamıyla ters olmasına rağmen insanlara çok doğal ve mantıklı gibi gelmesiydi.İnsanlık tarihinin en yüz kızartıcı ve korku dolu anları bu felaketler esnasında yaşandı.İnsanoğlu bu felaketler zamanında çok kötü şeyler yaptı.Kimi zaman iyiliğini gördüğü kimselere bile kötülük yaptı .Bu yaşanılanların çözümleri aslında ellerinin altında bulunuyordu. Elbette bu derece korkunç felaketleri sona erdirebilmek için bu çözümleri uygulamaya dökebilme uğruna canlarını feda edebilecek mert insanlara ihtiyaç duyuldu. Ortaya çıktıkları ilk günden beri kudreti ve faydası tartışılamayacak olan bu çözümler, kendilerine ihtiyaç duyulduğu güne kadar hak ettikleri değeri göremediler ne yazık ki. İnsanlığın zorluklarla karşı karşıya kalmalarının temel sebebi de buydu aslında. Bu kritik vakitlerde, yaptıklarından dolayı insanlık tarihine birer kahraman olarak yazılan seçkin insanların önderliğinde, insanoğlu için kurtarıcı niteliğindeki çözümler uygulandı. Bu kurtarıcıların en büyük özelliklerinden biri; yeryüzündeki bütün uluslar için geçerli olmasıydı. Çözümlerin uygulamaya dökülmesiyle dünyayı kasıp kavuran felaketler birer birer ortadan kayboldu. Kurtarıcıların bu derece kudretli ve evrensel olmasından dolayı felaketlerin çözüm süreci kolay ve hızlı oldu. Felaketler zamanında yapılan hataların gün yüzüne çıkması ile geleceğimizi şekillendirmemiz kolaylaştı. Olayların yatışmasıyla insanlığın aklına gelen ilk soru, bu derece korkunç olayları nasıl yaptıklarıydı. 12 Yıllık Esaret adlı kitapta da bahsettiğim çözümlerden en kudretlisinin önemi gözler önüne seriliyor; irfan. İnsanlık tarihinde de rahatlıkla görülebileceği üzere irfanın insanlar katındaki önemi her geçen gün arttı. Yeni çağa kadar insanlar elde etmek istedikleri ve korumak istedikleri şeyler için kaba kuvvete başvurdular. Kazanan tarafı belirleyen tek şey buydu ve kaybedenin hezimetten kurtulabilme gibi bir şansı yoktu. Bunları yaşayan insanların temel problemi; ellerinde olan bazı imkanların bu hezimetleri dolaylı yoldan sonlandırabileceğini bilmemesiydi. İlmin değeri insanlar katında arttıktan sonra anlaşıldı ki; emrinin altında bulunan insanların sayısı kadar onların niteliği de önemliydi. Kitapta başından geçen olayları anlatan Solomon Northup, sahip olduğu irfan sayesinde özgürlüğünü geri kazanıyor. Onu diğer kölelerden ayıran en büyük özelliği ise okuma yazma bilmesi ve bunu kimseye söylememesiydi. Kimseye söylemedi çünkü sahipler tarafından öldürülmek istemiyordu. Buradan şunu kolaylıkla çıkarabiliriz; o insanlıktan nasibini alamamış köle sahipleri bile irfan ile neler yapılabileceğini biliyorlardı ve bundan korkuyorlardı. Buna benzer kişisel bazdaki olaydan sonra Martin Luther King gibi bir kahraman çıkageldi ve nasıl Solomon kendi hayatından bu felaketi söküp attıysa, o da dünya üzerinden bu felaketi söküp attı. Burada üzerinde düşünülmesi gereken konu insanların neden ellerinin altında bulunan ilim ve irfanı kullanmakta bu kadar geciktiğidir. Milyonlarca insan şu dünyaya köle olarak geldi ve köle olarak öldü.Şu konuya açıklık getirmek isterim; Solomon Northup dünya tarihinde köle olduktan sonra efendisinin rızası olmadan özgürlüğüne kavuşabilen tek insandır. Kölelerin en şanslısıydı çünkü bir köle ile bir insanın farklarını gözlemledikten sonra bu gözlemlerini sahip olduğu irfan ile harmanlayarak bir eser ortaya koyabildi. İlmin dünya tarihindeki ve insanların üzerindeki etkisi tartışılamaz. Kölelerin çiftlikteki herhangi bir domuzdan ya da mısır koçanından bir farkının olmamasının sebebi kölelerin irfana sahip olmamasıydı. İnsanlar onları satabiliyorlardı veya hiçbir sebep olmadan onları öldürebiliyorlardı. Kulağa çok korkunç geliyor değil mi? İrfan böyle korkunç bir felaketi bile sonlandırabilmiştir. Buradan çıkarılabilecek en büyük ders ilim ve irfanın öneminin unutmamamız ve geleceğimizi bu yapıtaşları doğrultusunda şekillendirmemiz gerektiğidir.Alperen Erbay,21503078Ecenur Uyanık ÜTOPYA “Kuzey”. Sözlük anlamı, “Sağını doğuya, solunu batıya veren kimsenin tam karşısına düşen yön, dört ana yönden biri, şimal, güney karşıtı.” Bendeki anlamı ve bende çağrıştırdıkları biraz daha farklı. Öncelikle; serin, tertemiz bir esinti, doya doya içime çekebildiğim, insan ürünü kirliliklerden nasibini olabildiğince az almış, saf bir ferahlık. Sonra, koyu yeşilin her tonunu içinde barındıran, ardı ardına sıralanmış, biz küçük insanlara tepeden bakan heybetli dağlar. Adeta Thor’un çekiciyle ikiye ayrılmış kocaman dağların arasından zarif kıvrımlarla sızıp karanın içlerine doğru yol alan tertemiz okyanus suları. Kaynağını, en yüksek dağların zirvesinde yaz-­‐kış ikamet eden kar ve buz birikintilerinden alan güçlü şelaleler. Doğanın; bütün heybetiyle, çeşitliliğiyle ve güzelliğiyle gözlerimizin önüne serildiği yer: kuzey. Ve kuzeyin baş tacı, yıldızı: Norveç. Uzun süredir en büyük isteklerimden biri İskandinavya’yı, özellikle Norveç’i görmek ve gezmekti. Coğrafyaya çok ilgi duyduğum için özellikle görmek istediğim beyaz gecelere, kuzey ışıklarına, dünyanın en uzun fiyortlarına ve daha nice doğal güzelliklere ev sahipliği yapan bu Kuzey Avrupa ülkesini gezmek, havasını solumak ve hatta gelecekte orada yaşama fırsatına sahip olmak istiyordum. Yaşama fırsatına henüz uzun bir süre var gibi görünüyor, fakat bu yaz gezme şansını elde ettim. Temmuz başıydı, havaalanındaki herkes yazlık kıyafetlerini sırtlanmış Bodrum’un, Antalya’nın sıcak plajlarına giderken, biz babamla onları sollayıp bavulumuzdaki montlarla Norveç’in soğuk fiyortlarına doğru yola çıktık. Uçağımız Oslo’ya Münih üzerinden gidiyordu. Münih-­‐Oslo arasında uçağın camından dışarıyı seyretmek Ankara-­‐Münih arasında olduğundan daha zevkliydi. Danimarka’dan itibaren coğrafi görünüm o kadar farklılaşıyordu ki, sanki başka bir gezegendeymişim hissi uyandırıyordu. Kuzeyin heybetli dağlarıyla ilk tanışmam onların bana tepeden bakması gerekirken ben onlara tepeden bakarken oldu, kuşkusuz bu ironik durum beni istemsizce gülümsetmiştir. Oslo’daki otelimize vardığımızda saat akşam on-­‐on bir civarıydı. Normal şartlarda o saatlerde hava kararmış olacağından yapılacak tek şey yolculuğun yorgunluğunu güzel bir uykuyla üstünüzden atmaktır, fakat bir yaz ayında ellinci enlemin kuzeyindeyseniz durum daha farklı oluyor, güneş batmaya o kadar da hevesli değil. Hemen bavullarımızı odaya yerleştirdik, fotoğraf makinemizi ve haritamızı alıp dışarı çıktık. Otelin kapısından dışarı adım attığımda hep hayalini kurduğum o serin ve ferah havayı derin bir nefesle içime çektim, Ankara’da alışkın olduğum kirli havadan o kadar farklıydı ki. Henüz batmayan güneşin etkisiyle dışarıya açık gri bir alacakaranlık hakimdi. Otelimizin olduğu sokaktan deniz kenarındaki büyük meydana doğru yürüdük. Hâlâ birçok insan dışarıdaydı, anlaşılan kuzey insanları kış aylarında pek göremedikleri güneşin yazın olabildiğince tadını çıkarmak istiyorlardı. Büyük meydana vardık, yüzümü batıya çevirdim ve daha önce bir benzerine daha rastlamadığım nefes kesici bir görüntüyle karşılaştım. Güneş, vinçlerin ve binaların arkasından sessizce batıyordu, ya da en azından batıyor olması lazımdı, çünkü o kadar yavaş batıyordu ki sanki havada asılı kalmıştı. Etrafına saçtığı pembeler, kızıllar, turuncular, morlar daha önce hiç görmediğim tonlardaydı. Gökyüzündeki renklerin yeryüzündeki soluk krem rengi binalarla yaptığı uyum, vinçlerin direklerine asılı solgun beyaz ışıklar, sol tarafımda varlığını hissettiğim denizin tuzlu kokusu, bir sanat eserinin içerisinde olduklarının farkında değilmişçesine kayıtsız yürüyen insanlar… Günbatımlarını izlemeyi ve fotoğraflamayı çok seven ben, bu atmosfer karşısında adeta büyülenmiştim. O an emin oldum ki hayatımda gördüğüm veya görebileceğim bütün günbatımları arasında en güzelleri hep kuzeyde olacak. Belki de hayatım boyunca görüp görebileceğim bütün güzel şeylerin en güzelleri hep kuzeyde olacaktır. Kuzey, benim için-­‐ kelimenin çeşitli anlamlarıyla-­‐ ait olduğum bir yer, kaderim, hayatımın geri kalanını özgürce ve isteklerim doğrultusunda yaşayabileceğim dünyadaki cennetim, ya da daha romantik bir yaklaşımla, ütopyamdır. Kaynakça: Türk Dil Kurumu. http://www.tdk.gov.tr Geleceğe Bakış Bu küçük oda ciddi bir şekilde canımı sıkmaya başladı yaklaşık kırk dakikadır bu odadayım. Beni iki bin beş yüz yılına göndermeye çalışıyorlar. Umarım iki bin beş yüz yılında dünyamız hâlâ vardır. Çünkü eğer yoksa uzay boşluğuna beni göndermiş olacaklar ve uzayın o derin soğuk karanlığında ne olduğunu anlayamadan öleceğim. Odanın içinde benim dışımda hiçbir şey yok hatta giysim bile yok. Bunun sebebi geleceğe ne kadar az şey gönderirlerse gönderme işlemi de o kadar başarılı olacak. Odanın dışında beni göndermeye çalışan profesörler sakin olmam için her şeyin yolunda olduğunu söylüyorlar ama nasıl sakin olabilirim ki her gün geleceğe gitmiyorum. Profesör David bir dakika sonra beni göndereceklerini söyledi. Kalbimim sesini kulaklarımda duyar gibiyim. Soğukkanlı bir asker olmama rağmen heyecanımı zor kontrol ediyorum. Profesör son on saniyemin kaldığını söylüyor. Heyecanlı ve korku dolu gözlerle odanın dışında duran nişanlım Natalie’nin gözleri içine bakıyorum. Umarım görevimi başarıyla yerine getirmiş bir şekilde ve tek parça halinde geri dönebilirim. İşte o an geldi! Odanın içi birden yoğun mavi enerji dalgalarıyla dolmaya başladı. Bunu tüm hücrelerimde hissedebiliyorum, sanki parçalanıyor gibiyim. Mavi dalgalar birden yok olmaya başladı, ama ben yine aynı yerdeydim. Deney başarısız olmuştu. Odanın dışında hiç kimse yoktu. Herkesin nereye gittiğini anlayamıyorum. Acil durum kolunu çekip dışarı çıktım. Koridorlarda da hiç kimse yoktu. Asansörler yer altından çıkıp üniversitenin içine çıktım. Beş metre yanımda Londra Merkez Kuluçka ve Şartlandırma Merkezi’ne gidecekleri için çok heyecanlı olduğunu söyleyen bir grup tıp öğrencisi var ve Ford’un iki bin beş yüz yılının en büyük icadı olduğunu söylüyorlar. Hayır, deney başarısız olmamıştı beni sadece aynı yere göndermişlerdi. Üniversitenin soyunma odasına girip kendime giyecek bir şeyler buldum ve bir tıp öğrencisi önlüğü giyip aralarına karıştım. Üniversitenin önüne tıp öğrencilerini alacak olan araç geldi. Acaba bu yer neresi, isminden bir şeyler çıkarmaya çalışıyorum ama anlam veremiyorum. Kapının önünde bizi KŞM müdürü karşıladı ve bize içeriyi gezdireceğini söyledi. Burası bir tür fabrika gibi. Burada ne ürettiklerine bir türlü anlam veremiyorum. Küçük şişelerin içinde canlı bir varlık var gibi. KŞM müdürü birden konuşmaya başladı ve şişelerde gördüğümüzün embriyolar olduğunu söyledi. Bu embriyoları çeşitli işlemlerden geçirip kendi istekleri ve topluma uygun bir şekilde insan ürettiklerini söyledi. Gezi boyunca insanları nasıl kodladıklarını anlattı. Buna daha fazla dayanamayacağım. Çıkışa doğru koşmaya başladım bir yandan da gözümün önüne şişeler içindeki embriyolar geliyor. Kendimi tutamıyorum istifra edeceğim sanırım. Evet, bu beni bir an olsun rahatlattı. Bu nasıl olabilir, nasıl insanları şişeler içinde tıpkı bir mal gibi üretebilirler. Benim geldiğim zamanda insanlar kendi kaderlerini kendileri belirler ve bir aileye sahip olarak doğarlar. Zengin ya da fakir hiç fark etmez herkes bir aileye sahip olurdu. Ama burada insanlar şişelerin içinde dünyaya geliyorlar. Bu tam anlamıyla insanlık dışı bir şey. İnsanlık nasıl bu noktaya geldi gerçekten anlayamıyorum. Geldiğim zamana geri dönüp burada olan bitenleri ve gelecekte bizi neler beklediğini Profesör David’e anlatmalıyım. İnsanlık bu noktaya gelmeden önce bir şeyler yapılmalı. Binanın otoparkına doğru yürüyorum. Umarım orada kullanabileceğim ve beni üniversiteye götürebilecek bir araç vardır. Şanslıyım ki üzerinde anahtarları olan bir araç buldum ve sağ salim bir şekilde üniversiteye vardım. Geldiğim yoldan geri gidip o küçük odanın içine girdim. Şimdi geldiğim zamanın tarihini bilgisayara yazmam ve sonra da kolu çevirmem gerekiyor. Oda tekrar mavi enerji dalgalarıyla dolmaya başladı. İşte Profesör ve nişanlım oradaydı. Odanın içine David geldi ve bana ne gördüğümü sordu. Titrek bir sesle ona neler gördüğümü ve bunu engellememiz gerektiğini anlattım. Bana verdiği tek tepki gülümseme oldu. Sanki ilerde olmasını istediği şey buydu. Huxley Aldous, Cesur Yeni Dünya. İstanbul: İthaki Yayınları, 2000 Emir Altınöz Enes Tayyip Burca 21401668 KALBİM YETMEZ OLDU Sahi, neydi bizi hayata bağlayan en temel ihtiyacımız? Hava, su, yemek, konuşmak? Sevgili Nizar Kabbani’ye göre bu temel taş sevgiydi, aşktı. Yüreğimiz sevdikçe kalabalıklaşıyor, çok oluyordu. Güzel bakmayı öğreniyordu insan, güzel görmeyi ve her şeyden lezzet almayı. Peki ya nereden başlamalıydık sevmeye? Yazarımız, Aşkın Kitabı isimli şiirinde bu konuya çok değinmese de bana göre insan ilk olarak kendini sevmeyi bilmelidir. Ama bu his bir ego dışa vurumundan ziyade paylaştıkça çoğalan mutluluk filizleri olmalıdır. Çünkü kişi kendini sevmediği müddetçe kimseyle paylaşabilecek müşterek bir his bulamayacaktır. Sevmek ortaklıktır, sevmek bütünleşmektir, sevmek paylaşmaktır. Paylaşmak demişken, hissettiğimiz bu ana duyguyu bir başkasına karşı da besleyebilir miyiz acaba? Yahut kendimizden daha çok sevebilir miyiz diğer bedenleri? Şairimiz bu hususta eserini şu dizeleriyle özetliyor okurlarına; "… bilseydin seni ne kadar çok sevdiğimi, kenara atıp her şeyi, gelip gözlerimde uyurdun."1 Hissettiklerinin yoğunluğunu anlatmaya kelimelerin aciz kaldığını bilerek devam ediyor satırlarını tamamlamaya. Şair kadar etkileyici dile getirebilir miyim bilmiyorum ama benim de "kalbim yetmez oldu". Açıkçası aşka yahut sevgiye inancı olan biri değildim. "Kimse kimseyi bu kadar sevemez, her şeyin bir sonu var ve bunu bile bile o yolda yürümek ne kadar mantıklı" şeklinde içten içe sorgulardım kendimi, birkaç ay öncesine kadar. Çok enteresan değil mi 7 milyarı aşkın insan içerisinden sadece biri için kalbin farklı şekilde atıyor. Bakışı, gülümseyişi, tepkileri hatta soluk alışı bile o kadar kıymetleniyor ki. Dünyayı onun etrafında döndürüyorsun. Ve biliyorsun ki yaratılan her mahluk sevgi ile var oluyor. Bu düşünceyle sevgilinin yüzü, elleri, ayakları, yanakları, 1 Kabbani,Nizar.,Aşkın Kitabı, "https://www.google.com.tr/amp/s/siirantolojim.wordpress.com/2013/03/13/askin-kitabi-nizar-kabbani-siirleri/amp/" , (E.T: 15.07.2017, 13:36 ) vücudunun diğer tüm uzuvları senin nazarında benzersiz bir tabloya dönüşüveriyor. Yanında bulduğun huzuru başka bir yerde bulamıyor, kalbindeki büyük boşluğu onunla dolduruyorsun. O konuşmaya başladığında her şey susuyor, bir an için gözlerini kapatıp dünyanın en güzel sesinden, en güzel sözleri duyduğunu düşünüyorsun. Ondan önce geçirdiğin zamanlar yahut biriktirdiğin anılar hiç oluveriyor, güzel olan her şey onunla anlam kazanıp yeni anılara kapı açıyor. Gittiğin yollar, okuduğun kitaplar, içtiğin su dahi onun yanında farklı tatlar sunuyor damağına. Arada kilometrelerce mesafenin oluşu hiçbir sorun teşkil etmiyor çünkü her yolun ona çıkacağını, varacağın son durağın yine o olduğunu biliyorsun. Büyüyorsun, olgunlaşıyorsun aslında hayatın sana getirdiklerine karşı ayakta kalabilmek için. İleriye dönük hayallerini gerçekleştirebilme umuduyla daha sağlam basıyorsun yere. İnanıyorsun, en çok da yaratıcıya. Çünkü biliyorsun ki ondan başka hiç kimse sana bu kadar kıymetli, bu kadar eşsiz, bu kadar özel bir hediye vermeyecek. Sana sunduğu tüm güzelliklerin yanı sıra ruhuna eş, gönlünün en güzel yerine taht kursun diye bir melek gönderiyor. Onun yolu senin yolun oluyor, onun yarım kalmışlığına sen tam oluyorsun. Ve sen sevgilinin aşkıyla tüm insanlığı sevebiliyorsun. Adem’i, Havva’sı, taşı, toprağı yahut elması ayrı ayrı sarılıyor sana. Sevgili Kabbani de bizim düşüncelerimizi "… aşk ayın yüzüne yazılmış bir şiirdir, aşk ağacın tüm yapraklarına resmedilmiştir, kazınmıştır..."2 dizeleriyle desteklediğini gösteriyor. Derin bir nefes alarak betimlemelerimi sonsuza kadar devam ettirebilirim biliyorum, ben devam ettiremesem de bir şiirin dizesinden yahut bir şarkının nakaratından çıkıp yeniden dilime dökülecektir bir bir ona dair aklımda ne varsa. Şairimizin de zihninde sevdiğinin gözlerinin 2 Kabbani,Nizar.,Aşkın Kitabı, "https://www.google.com.tr/amp/s/siirantolojim.wordpress.com/2013/03/13/askin-kitabi-nizar-kabbani-siirleri/amp/" , (E.T: 15.07.2017, 13:36 ) kaldığını " siyah, davetkar ağlamaklı gözler, tanrıdan bir dileğim yoktu, yalnızca, bu gözleri korusun..."3 dizelerinden çıkarabiliyoruz. Velhasıl, sevgili Kabbani’ye ait bu özel şiirin, benim gibi birçok okuru da etkisi altına aldığını düşünüyorum. Kışınızı bahara çeviren, uçsuz bucaksız diyarlarda size medeniyeti bulduran ve her gün uyandığınızda ne kadar şükretseniz de az olduğunu bildiğiniz birinin varlığıdır hayata bağlayan. Yazarımız da genel hatlarıyla yer yer kendine sorular sorarak, yer yer ise yaratıcı ile konuşarak bu hislerini okurlarına da hissettirmeye çalışmıştır. Üzerine sayfalarca yazı yazılabilecek olan "sevmek" duygusunu kendi nazarımda kısaca tarif etmeye çalıştığım bu satırlarımı sonlandırmanın vakti geldi. Kavuşmayı bekleyen yahut kavuşamayan yorgun gönüller için; kavuşmak üzere. 3 Kabbani,Nizar.,Aşkın Kitabı, "https://www.google.com.tr/amp/s/siirantolojim.wordpress.com/2013/03/13/askin-kitabi-nizar-kabbani-siirleri/amp/" , (E.T: 15.07.2017, 13:36 ) KAYNAKÇA Kabbani N. Aşkın Kitabı (2016) Hece Yayınları MASALSI HAYATLAR Ankara il merkezi, Ulus bölgesi, şimdilerde Opera binasının karşı taraflarına denk gelen bir mahalle, eskilerin tanımıyla “Yahudi Mahallesi”, şimdilerde evler terk edilmiş, sokaklar boş, eski binalar kısmen yıkılmış, bahçelerdeki ağaçlar kuru, çatılar, kiremitler viran. Camlarda ne bir ışık, balkonlarda, kapılarda ne bir ses, ne bir nefes… Tüm mahalle terk edilmiş… Ve işte o terk edilen mahallenin orta yerinde, ana sokakların kesiştiği noktada bir konak. Büyük olasılıkla zamanın Ankara’sının en renkli, en canlı, en varlıklı yaşam alanlarından biriydi bu mahalle ve konak. Günümüz Ankara’sında halen varlığını sürdüren bir tarihi yapı bu konak. Camları, çerçeveleri kırık, içi, dışı, çevresi boş ve yalnızlığa mahkûm bir halde yaşanmışları, anılarını düşlüyor, geçmişle günümüz arasındaki zamansal gerçekliği bulmaya çalışıyor. Konak, dediğim gibi iki sokağın kesiştiği noktada. Sokağın karşı köşesindeki duvarın üzerine, belki eski sahiplerinin çocukları, torunları, belki eski mahalle sakinlerinin biri tarafından şu yazılmış, “Bitti diye üzülme, yaşandı diye sevin…” Bu yazı birkaç sene öncesine kadar duvarda duruyordu. Bir sanatçı, bir ressam olan annem Svetlana İnaç, Ankara’nın eski mahallelerini, eski sokaklarını, eski yaşamlarını konu alan resimler yaparken bu mahalleyi, bu sokağı, bu konağı ve bu yazıyı buldu ve resmetti. Annem, çok zaman önceleri bu ülkeye, bu kültüre, bu yaşam biçimlerine yabancı bir insandı. Yaklaşık 25 yıl kadar önce Kazakistan’da görevliyken babamla tanışarak bu ülkeye gelmiş bir Rus vatandaşı. Gelir gelmez eline fırçayı alıp, şövalesine tuvali yerleştirip Anadolu’yu resmetmeye başlamış. Ve bütün bu resimleri, sergileri, “Bir ülke, masala dair…” sloganı altında toplamış. Yani kısaca ülkemizin tarihi, kültürü, yaşamı ve renkleri üzerine yoğunlaşmış. İçinde yaşayan bizlerin görmediği, önünden gelip geçerken de fark etmediği sokaklar, yapılar, oynayan çocuklar ve işte masal gibi bir ülke… Yaban ellerden gelen bu sanatçı işte bu özelliklere yoğunlaşmış… Ve yıllar önce Ankara’ya ulaşmış. Ankara… Yamaçları, vadileri, dar dik yolları, birbirine dayanmış, iç içe girmiş yapıları. Sarıdan kahveye çalmış ahşap kapıları. Binalar, çatılar, bacalar, duvarlar. Yapıların oluşturduğu hareket, ritim, renk… Dans gibi, müzik gibi, masal gibi... Ve evler... Yaşama dair, insana dair, kültüre dair ne varsa her şey onda saklı. Evler sanki yaşamın sırrı gibi. Eski bir yapı, silinmekten rengi dönmüş, yer yer açılmış döşeme tahtaları, kararmış taş duvarları. Artık ateşi yanmayan sobaları, dumanı tütmeyen bacaları… Hemen yanı başında ilk meclis, ilkokul, ilk banka, yığma taştan cumhuriyet anıları… Ve işte bugün, günümüz… Yeni caddeler, parklar, araçlar, çarşılar, dükkânlar ve simitçi arabaları… Ve işte yeni ve eski Ankara, hepsi bir arada. Yaşama dair ne varsa hepsi, yan yana, iç içe, sarmaş dolaş… Ve bütünüyle Anadolu ve Anadolu’nun insan ve yaşam manzumeleri. Gece ve sabah... Dün ve bugün... Şimdi ve geçmiş... Sanki zamana yolculuk gibi ama hüzünlü bir yolculuk... Hüzün yolculuğu... Anılar mı, özlem mi, yoksa kaybolup giden bir kültürel zaman mı bu hüzün? İnsanın içini bir tuhaf yapan, insan yüreğinde buruk bir tat, bir hoşluk bırakan bir hüzün... Yalnızca acı değil, mutlulukla karışık bir hüzün... Işık ve gölge gibi... Bir zaman tüneli gibi... Bizi geçmişe götüren bir tünelde, bizi bir ülkeye, bir masala götüren bir arayış... Ve bu arayışta karşımıza çıkan bir sokak ve terk edilmiş bir konak… Ancak mesajı hiç de acılı ve hüzünlü değil. Diyor ki, “Bitti diye üzülme, yaşandı diye sevin…” Velhasıl işte böyle bir resim… Ve işte böyle “...bir ülke, masala dair.” DALYAN İNAÇ Şebnem Biricik 21802850 Yavaş Tren Hızlandı Bilenler bilir, Atilla Atalay okumak cesaret işidir. Kendisi ‘Çok gülen çok ağlar’ sözünü gerçeğe dönüştürmesini her kitabında ustalıkla becerir. Şimdi 27 yıldır, ta HIBIR günlerinden beri okuyorum diye böbürleneceğim, hakkımdır. Kendisi Süavi Sualp ekolünün günümüzdeki son temcilsidir. Türkçemize kitapları çerçevesince kazandırdığı kelimeler akademik açıdan da incelenmeye değer bulunmuştur. Sıdıka, Sıkılhan ve hepsinin abisi konumundaki Eray karakterleri ise sosyal hafızalarda çoktan yerini aldı. Dilbilimci tarafı için söz söyleyecek kadar konuyu dallandırıp budaklandırmayacağım, işin o yanını konunun uzmanlarına bırakmak gerek, ancak yazılarının ve kitaplarının herkes için öne çıkan ilk yönü mizahi gücü ve gözlem yeteneğinin keskinliğidir. Atilla Atalay, toplum olarak zaman algısında yaşadığımız yanılsamayı ve zorla, hazır olmasak dahi -el mahkum- alt yapısız hızlanışımızı kendine has ve çok karakteristik bir mizah ile kararak anlatır. Son kitabı da aynı konuya dikkatimizi çeker; çok gülerken kendimizi kara kara düşünürken buluruz. Durumumuz maalesef zamana ayak uydurmaktan çok bir yarı deliriştir. Belki tam delirmek defalarca kat daha iyidir ancak biz aceleden onu bile yarım beceririz. Bu gerçeği anlamak için herkesin dönüp şöyle bir geriye bakması yeterlidir. Mesela, benim doğduğum yıllarda, halen yılbaşlarında ‘Sanat Güneşi’ sabırla beklenirdi, öncesinde Yıldırım Gürses Beyefendi. İllaki bir tombala oyunu tutturan da çıkar, 93’e - nedendir bilmem- garip bir isim takılırdı. (Belki bir Ortaköy geleneğidir; biz Ortaköylüyüz.) Misafirlikte çocuklar masa altlarında uyuyakalırdı, saat henüz çok erken ise anneler bu duruma kızardı. Henüz internet -iyi ki- yoktu. Cep telefonu ve onun atası çağrı cihazı nedir bilen bulunmazdı, adlarını bile duymamıştık. Sadece ve sadece polis radyosu dinlenir, her gün sabah kahvaltılarında ve her pazar günü çay demlenir, kıymetli addedilen bilimum eşyanın üzerine dantel örtü serilirdi. Çocuklar öyle herşeyi ellemez, tek kanal olan TRT 1 izlenirdi. Biricik kanalımız, İstiklal Marşımız ile açılır-kapanır, biz çocuklar her defasında ayakta dinlerdik. Her evin, apartmanın kömürlüğü vardı, oyun da oynanabilen garip yerlerdi. Halılar imece usulü anneler, anneanneler ve tüm komşular tarafından bahçelerde yıkanırdı. Bakkal amcalar, abiler camdan sarkıtılan sepetlere ekmek, süt, yumurta koyarlardı. Babalar işe gider, işten gelirdi. Gazetenin bulmaca sayfası evin babasına saklanırdı. Yurt dışından bir misafir geldiğinde sadece o haneye değil tüm mahalleye gelmiş sayılır, topluca ağırlanırdı. Komşu teyzeler hepimize sahip çıkar, yaramazları gördükleri yerde azarlarlardı. Semt pazarlarında her şey bulunurdu. Hayat, şimdiye oranla yanımızdan bir ‘sümüklü böcek hızında’ akıyordu ve nedense genel bir inanışla hepimiz her daim böyle kalacağını varsaydık. Sanki herkesin dünyası çocukluğu kadardı. Sanki kız çocuklarına hazırlanan dağ kadar çeyizler yetmeyecekti, Sümerbank kapanmayacak, Arzum’un çeyiz seti her yıl farklı renkte piyasaya çıkmayacak, otomatik çamaşır makinası, kredili ev, otomobil, giyecek, yiyecek, tatil paketi alma hayalleri hayatlarımızı değiştirip yönetmeyecek, bin taksit dahi az gelmeyecek, cep telefonları iletişimden çok daha fazlasını becermeyecek, birtakım bilim adamları, canım tüplü televizyonlarımızı enine çekiştirip olmayacak boyutlara getirmeyecekti. Herşey daha kocaman olmayacak, hiçbir şey yetmez olmayacak. Neden öngöremedik diye hayıflanmamak elde değil. Eğer görebilseydik, belki herşey elimizden tüm mana ve değerleriyle böylesine hızlı uçup gitmezdi. Belki dünyamız değişir gelişirdi de, çocukluğumuzun güzellikleri ve anıları da içerisinde bir kenarda kalırdı, ara sıra özledikçe bakardık, kendi çocuklarımıza da gösterme şansımız olurdu. Maalesef Atilla Atalay’ın son kitabına da adını veren yavaş trenimiz çok çok hızlandı, o derece hızlandı ki artık yanımızdan geçen manzaranın dahi farkında değiliz. Başımızı camdan çıkarmaya korkar vaziyette, koltuklarımıza ve teknolojinin sunduğu nimetlerimize sımsıkı sarılmış vaziyette, son hız ilerliyoruz. İşin daha acı tarafı ise nereye varacağımızı da bilmiyoruz, sadece içimizden bazılarımız yolculuğun çabuk bitmesini umuyoruz. ‘...Sonrasında,hiçbir imdat frenine aldırış etmeden hızla giderdi tren. Vagonun içinde terse doğru koşarsan, görece olarak bir yere gidiyor gibi olurdun ama yalandı. İmdat frenini lüzumsuz yere çekenler ise cezalandırılıyordu. O yüzden işte, ne kadar hızlı giderse tren o kadar iyiydi belki... Uçarak geçip gidelimdi bari. Neresiyse oraya varalım. Hızlıca bitsindi madem. ‘’Hey trenler, vapurlar beni buradan götürün!’’...’ (Atalay, Atilla. Yavaş Tren, 2016. S 418) Kaynakça: Atalay, Atilla. Yavaş Tren, 2016. İletişim Yayınları. Tuba Kızılkaya Evet! Evet! Evet! Hepimizin sınır çizgileri, korunmak için örülmüş savunma duvarları vardır. Ancak bazı zamanlarda belki de bazı konularda bu savunma duvarlarını fazla yükseltip, sınır çizgilerini fazla ileri çekeriz. İşin aslı, bazılarımız bu konuda ağır vaka diyebileceğim bir durumda, tıpkı Carl karakterinin Peyton Reed’in Bay Evet filminde olduğu gibi. Hayatının akışını, bir müziği dur tuşuna basıp durdurur gibi durdurmak isteyenler, değişim rüzgarlarını kendinden uzak tutacak, dış etkilere karşı korunaklı bir sığınağa yerleşmek isteyenler... Kimse sizin hayatınıza burnunu sokmamalı öyle değil mi? Karısı onu terk ettikten sonra Karl’ın adeta, ben yaşama küstüm, yaşamdan bezdim, istemiyorum der gibi bir hali vardır. Kim bilir, belki de yaşamayı anlamsız buluyordur. Onu seven insanlarla konuşmayı reddediyor, karşısına çıkan fırsatları elinin tersiyle itiyordur. Hatta bu fırsatları istemediği konusunda ısrar ederek fırsatlarıyla inatlaştığını söylesek abartmış olmayız. Bu şekilde, hayatını monoton bir kısır döngüye hapsederek günlerini geçirmektedir. Elbette, bu döngünün kırılacağı bir an gelip çatacaktır. Kimse hayattan uzun bir süre kaçabileceğini zannetmesin. Eğer hayatın akışından ve kaderinizden saklanabileceğinize dair bir düşünceniz var ise bunu hemen aklınızdan çıkarın. Çünkü eğer hayat sizi ister ise elde edecektir. Monoton hayatlarınızı Karl gibi diziler, filmler ve yiyecekler ile doldurarak belli bir süre idare edebilirsiniz ama elbet bir gün bu küsmüş halinize veda edeceksiniz. Karl için bu dönüm noktası çalıştığı bankanın önünde karşılaştığı eski bir arkadaşı olur. Arkadaşı'nın son sözleri, Karl'ın sonraki hayatının habercileri gibidir, “Hayatını yaşa, pişman olmayacaksın”. Böyle bir durumu bende hazırlık senemde yaşamıştım. Antalya’dan Ankara’ya yeni gelmiştim ve çok utangaç ve özgüvensiz bir kızdım. Ama bir değişiklik yapmaya karar verdim hayatımda ve hiç denemediğim şeyler yaptım ve asla konuşmayacağım bir sürü farklı insanla arkadaşlık yaptım. Hazırlık sonunda herkesin tanıdığı,özgüven dolu ve hayatta ne yapması gerketiğini bilen güçlü bir kıza dönüşmüştüm. Bu yüzden sizin de böyle çekinceleriniz ve bir bunalım haliniz varsa belki de sizin de hayatınızı böyle anılarla süslemeniz, deli bir dönem geçirmeniz ve başlarda korksanız bile aslında çok eğleneceğiniz zamanlar geçrmeniz gerekli. Olumsuz bakış açılarımız ile, önyargılar ile şekillenmiş değer yargılarımızla; katı, sert “hayır” cevapları veriyoruz kapımıza kadar gelmiş nasiplerimize. Halbuki hepimizin ihtiyacı var ara sıra evet demeye. Herkes özgürlük duygusunu içinde hissetmeli biraz, bazen o özenle kurduğumuz rutinimizi yerle bir etmeli. Çünkü, düzenlerimizin dışına çıktığımızda hayatımızda bizlere çok güzel anılar olarak kalacak birçok macera yaşama ihtimalimiz vardır her zaman. Bizi çok mutlu edecek maceralar... Tanışmadığımız insanlarla tanışırız, çevremiz tanımadığımız yeni arkadaşlarla dolar, tanıdığımız, belki de her zaman iki adım ötemizde duran insanlarla daha sıcak ilişkiler kurarız. Birden herşeye evet demeye başlayan Karl da maceralardan nasibini alır. Bizi gülmekten kırıp geçiren, bize tuhaf gelen bu maceralarda, esasında Karl’ın yaptığı yeni insanlarla konuşarak, onlarla beraber vakit geçirerek, onlarla bir şeyler paylaşmaktan başka bir şey değildir. Yeni bir şeyler denemek, farklı birileriyle tanışmak, onlarla bir şeyleri paylaşabilmek çok güzeldir. Bizlere keyif verir, bir şeyler öğretir, düşüncelerimizi değiştirir. Böylece duvarlarımızı yıkarız, bizi güçsüz düşüren, bizi birbirimizden uzak düşüren, bizi gönlümüzce yaşamaktan alıkoyan duvarlarımızı yıkarız.Belki böylece birbirimizden korkmayız, kimseyi birbirinden ayırmayız, seçmeyiz, seçilememekten de korkmayız. Kimseye yetmeyeceğinizi düşünmeyin, karşınıza çıkan fırsatlara evet deyin ve insanlara karışın.Paylaşacağım bir şeyiniz olduğundan emin olun. Korkmayın.Kendimize korunaklı kaleler inşa ediyoruz korkularımızdan, gerçekte olan ise orda tutsak olduğumuzdur. Belki de artık savrulma vaktinizdir. Bu yazıyı okuyor iseniz belki de bu da sizin kaderinizdir. Kaderinize karşı gelmeyin. Sıkı sıkı yumruk yaptığımız avuçlarınızı gevşetin biraz. Kendinizi her yerde bulun. Her şeyi deneyin. Böylesine savrulması sizin için çok güzel sonuçlar doğuracak.Çünkü bazen seçmeden önce tüm seçenekleri görmek, önce kaybolup sonra bulmak gereklidir kendimizi. Denemeden, yanılmadan, doğruyu hangimiz bilebilir ki bu sonsuz seçeneklerle dolu dünyada. Bu yüzden boşlukta salının biraz. Güzel bir anıyı arkadaşlarınızla paylaşma, birine aşık olma, ne bileyim ruhunuza işleyecek bir manzaraya bakarak düşler kurma vakti! KAYNAKÇA: Reed, Peyton. Bay Evet. 2008. Warner Bros. BİR KADININ ÇÖKÜŞÜ Afife Jale… İlk şarkıyı söyleyen, ilk doğum yapan, ilk âşık olan, ilk yemeği pişiren kadın kadar önemli, çünkü Afife Jale hem kadınlık uğruna hem tiyatro uğruna hayat savaşı veren bir kadın. Oyunda Afife Jale’nin hayatı çok samimi ve gerçekçi bir şekilde ortaya konmuş. Oyunu izlerken anladım ki biz kadınlar en ufak noktadaki özgürlüğümüzü bile Afife Jale gibi belli bir amaç uğruna kendilerini ortaya koyan kadınlara borçluyuz. Afife Jale sadece sahnede değil hayatımızda da büyük bir rol oynuyor. “Afife Jale” benim tiyatro sahnesinde oynadığım ilk oyundu ve ben o sahneye çıkıp o oyunu oynayabilmemi kendisine borçluyum. Günümüzde birçok kadın tiyatrocuya ilham veren Afife Jale, hayatı boyunca zorluklara aldırmadan kendini tiyatroya adamış ve yaşadığı psikolojik bunalımı tiyatro sayesinde hafifleştirmiştir. Hayatındaki hiçbir şeyi iyi gitmeyen, sürekli zorluklarla karşılaşan Afife Jale birçok tiyatro oyununa konu olmuştur. Hayatını anlatan tüm tiyatro oyunları büyük bir dram içinde işlenmiş ve çok beğeni toplamıştır. Afife Jale, dönemin toplumda kadınlar üzerinde yarattığı baskıyı kırmaya çalışmış fakat bu yolda birçok talihsizlikle karşılaşmıştır. O dönemin Türkiye’sinde Müslüman, Türk kadınların sahneye çıkması yasaktı. Hatta tiyatrolarda seyirci olarak yer almaları bile çok zordu. Üst avluda, erkeklere görünmeyecek bir şekilde oyunları seyredebilirlerdi. Tiyatrolardaki kadın rollerini ise Ermeni, Rum kadınlar oynardı veya erkek oyuncular kılık değiştirip sahneye çıkarlardı. Başta babası olmak üzere o dönemki zihniyet Afife Jale’nin hem kadın olarak hem de başı açık bir şekilde sahneye çıkmasına karşı çıkmıştır. Böylesine yoğun bir baskıya karşı direnen Afife Jale, bana göre Darülbedayi’ye girerek sadece tiyatro aşkını tatmin etmemiştir. Kadınlara değer vermeyen, onların haklarını kısıtlayan bu bağnaz topluma karşı gelmiş ve böyle bir dönemde hiçbir zorluğa karşı boyun eğmeyip kadınların özgürlüğüne ve kendi özgürlüğüne sahip çıkmıştır. Biz kadınlar, öyle bir dönemden bugünkü şartlara gelebilmemizi ve bugün sahip olduğumuz birçok hakkı ona borçluyuz. Birçok zorlukla tek başına mücadele etmek zorunda kalan Afife, şiddetli baş ağrılarına yenik düşmüştür. Bir gün gittiği bir doktor tarafından ağrılarına bir ilaç sayesinde çare bulmaya başlamıştır. İlaca her geçen gün daha da bağımlı olan Afife kendisine morfin verildiğinin farkında değildir. Günden güne morfin bağımlısı olan Afife’nin hayatı işte tam bu noktada dibe batmaya başlamıştır. Yaşadığı sıkıntıları atlatmak için morfin kullanarak kendine zarar vermeye başlayan Afife, bence böyle bir çöküşü hiç hak etmemiştir. Bir kadının sırf sahneye çıkmak istedi diye bu kadar zorlukla karşılaşması, bence o dönemin çirkinliğini göstermeye yetiyor. Neyse ki Ulu Önder Mustafa Kemal ATATÜRK’ün biz kadınlara verdiği haklar sayesinde Afife Jale, resmi olarak ilk Müslüman, Türk kadın oyuncu olmayı başarmıştır ve o aşığı olduğu tiyatro sahnesine Atatürk sayesinde özgürce çıkabilmiştir. Bizim haklarımızı savunan bu iki insanın hayatımızdaki önemi tartışılamaz. İkisi de hayatlarını, gelecekti insanların refah içinde yaşayabilmesi için feda eden cesur insanlardır. Ne kadar hak verilirse verilsin, maalesef morfin bağımlısı olan Afife Jale’nin hayatı darmadağın olmuştur. Çünkü zamanında yaşadığı ağır şartlar ve kullandığı morfin, onun psikolojisini ve sağlığını bozmuştur. Bir gün evinde tek başına olan Afife ağır bir halüsinasyon görmüştür. Bu halüsinasyon sahnesi beni inanılmaz etkiledi ve kendimi ağlarken buldum. Afife odasında tek başına, kendinden geçmiş bir vaziyette aklından çıkaramadığı fakat onu reddeden eski sevgilisi yani kuzenini görür. Onun gelmesine sevinir ve onunla romantik anlar paylaştığını sanır. Hâlbuki o anda evinin basıldığının ve ona beyaz deli elbisesinin giydirildiğinin farkında değildir. Birden ayılmaya başlar ve onu tımarhaneye götürmeye geldiklerini fark eder. O sahnede Afife öyle bir çırpınıyordu ki, yaşadığı bunalımı içimde çok yoğun bir biçimde hissetmiştim Oyunun sonunda Afife Jale’nin tımarhanede vefat ettiği belirtilmişti ve mezarına sadece 2 bilinmedik insanın geldiği söylenmişti. Oyunun etkisinden çıkamazken bunu duymak beni daha da çok mahvetti. Ölümü bile bu derece dramatik olan bu muazzam kadın bana göre böyle bir hayatı hak etmiyordu. Bu senaryo ve bu kadın sayesinde oyundan çıkınca sadece tiyatroya olan tutkum değil, Ulu Önder Mustafa Kemal’e ve büyük duayen Afife Jale’ye olan saygım ve sevgim de çok arttı. Ebru KATIRANCI, 21300551 Eray İşinekoş 21502624 MELODİLERİN HAYATIMIZA DOKUNUŞU Yüzyıllardır hayata yön vermiş, köylüsünden hükümdarına tüm insanlığa ilham olmuş, düşündürmüş, harekete geçirmiş, bir şeyler hissettirmiş, insanlığın en başından beri hep var olmuş sanat dalı müzik. Kulağa hoş gelen her şeye müzik denebilir aslında. Taşları birbirine vurmaktan, yüzlerce enstrümana, ekipmana giden uzun bir yol. Bugün müzik sadece seslerden ibaret değil elbette, onlarca enstrümanın ahenkle birbirine dostluk kurduğu, tek bir sese dönüştüğü, Şekil 1http://liveforlivemusic.com/wp- duyguları, imgeleri, olayları anlatma biçimi, content/uploads/2015/12/musicbrain.jpg ifade etme yeteneği. Yoğun duygularımıza tercüman olan, sevgiyi, nefreti, aşkı, korkuyu ve öfkeyi bazen tek bir söz kullanmadan anlatabilen yegane sanatlardan biri. Müziğin sihirli güçleri olduğuna ve notalarını bir silah gibi kullanarak insanları esareti altına aldığına inanıyorum aslında. Bir anda modumuzu değiştirebilen, çok mutsuzken yüzümüzü güldüren, bazen tüylerimizi diken diken eden, savaştaki bir askere ölümü bile göze alma cesaretini verebilen büyük güç. Yalnızlığımızı, aşklarımızı, sevinçlerimizi dile getirme yetimiz ya da dile getirmişlerle kurduğumuz ortaklık müzik. Tüm insanlıkla ortak dilimiz, insan olmanın dili müzik. Birbirine dil, kültür ve yaşam tarzı olarak uzak kalmış coğrafyalara bile aynı şeyleri hissettirebilen tek bağlamımız belki de. Mozart’tan Beatles’a, Aşık Veysel’den Fazıl Say’a kimler birbirine yüzyıllarca uzak, binlerce hatta milyonlarca insana esin kaynağı olmadı ki? Yarattıkları melodilerde, yazdıkları sözlerde bizleri etkileyen, hayatımıza şekil veren sanatçıların ham maddesi, sonsuzlukta varoluş biçimleri olan müzik, yarattığı akımlarla nesillere, düşünce yapımıza şekil veren, hepimizi etkisi altına almayı başaran bir sanat. Öyle bir sanat ki, biz insanların hayatlarını değiştiren, giyim tarzları yaratan, farklı düşünmeyi öğreten, tüm farklılıklara saygı duymaya iten, zihnimizin duvarlarını yıkarak başkalarının sorunlarına ortak olduran, başkalarını sorunlarımıza ortak ettiren. Bir de müzikle bir olmuş, müziğin etkilerinden doğmuş, müziğin tüm elementleriyle ruhumuza işleyip yarattığı o sinerji, tepki sonucu, içimizi kıpır kıpır eden etkinin yarattığı, müzikten ayrılamayan bir sanat var, dans. Müziğin bize kattığı en güzel olgulardan bir belki de. Mutluluğun, pozitif enerjinin en zarif, en anlamlı yansıması, vücudun ritimlere en şık eşliği. En güzel günlerimizin vazgeçilmez eylemi. Hayatımızda ne kadar önemli olduğunu fark edemediğimiz bir şey aslında, bir tutku, dünyaya olan uyumun ilk adımı, birleştirdiğimiz büyük boşlukların içindeki renkli darbeler. Müzik insanlığın en özgür, en büyük haykırışı aslında. En güçlü çığlığımız. Dünyada susturulamayan, sansürlenmeyen tek dalımız. Amerika’da özgürlükleri elinden alınmış, insanı insan yapan, doğuştan sahip olmaları gereken haklardan yoksun kalmış siyahilerin bastırılan bu güçlü çığlığı, tarlalarında ümitle, özgürlüğe duydukları hasret ve inançla bekleyen o insanlara cazı yarattırmadı mı? Bu haykırış, Anadolu’da ellerindeki sazlarıyla tüm o büyük âşıklara, toplumun çarpıklaşmış gerçeklerine karşı hümanizmin, eşitliğin, saf sevginin tohum olduğu âşık edebiyatını yarattırmadı mı? Bu çığlık, yalnızlığın sonucu yabancılaşmayı, toplumdan, sosyal hayattan uzaklaşarak çevremize ördüğümüz koza içindeki hayatın bizdeki tüm etkilerini, psikolojiyi, melankoliyi ve ait hissedememeyi tüm ıssız ruhlara tercüman olarak, müziğin ifade gücüyle Pink Floyd’a yazdırmadı mı? Biz insanların tarih boyunca duygularına dokunan, içlerindeki boşluğu dolduran, hayatlarına anlam ve hareket katan unsurlara hep ilgisi olmuştur. Müzik benim için ve tüm insanlık için işte bu yüzden önemli aslında. Kemanımı elime aldığımda tüm her şeyi arkamda bırakarak bana yepyeni dünyalar açtığı, benliğimi hatırlattığı, tüm olumsuz düşüncelerden, önyargılardan kurtardığı için benim bakış açımdan müzik bu denli önem taşıyor. İnsanlığa kendini ifade etme hakkını verdiği, doğanın tüm tınılarını yüreklere yansıttığı için müziğe kurduğum bu cümleler anlam kazanıyor. Hayatlarımızdan müzik, güzel melodiler ve dans hiç eksik olmaz umarım. Şekil 2https://s5.postimg.org/djwdch1br/trturka_muzikaletleriyim_57.png Kaynakça Şekil 1: http://liveforlivemusic.com/wp-content/uploads/2015/12/musicbrain.jpg Şekil 2: https://s5.postimg.org/djwdch1br/trturka_muzikaletleriyim_57.png Can Bozkurt FAKLI ÜLKELER, FARKLI KÜLTÜRLER Bir insana sırf suç işledi diye ölüm cezası vermek etik mi? Yaşama hakkı her bireye doğarken verilen bir hak olmasına rağmen, başka bir insan nasıl sizden bu hakkı alabilir? Bu, yüzyıllardır dünya üstünde hemen hemen her ülkede tartışılan, üstüne kitaplar ve makaleler yazılan bir konu. Çoğu ülkede idam cezası yasaklanmış durumda, ama yine de azımsanmayacak sayıda ki ülkeler idam cezasını gerekli gördüğü zaman ve koşullarda uygulamaya devam ediyor. Etik mi, değil mi, caydırıcı bir ceza mı, yoksa insanları psikolojik olarak daha mı çok suça teşvik ediyor gibi soruların çoğuna cevap bulmanızı sağlayacak bir film ‘Yeşil Yol’. İzledikten sonra aklımda bir soru kaldı, idam cezası mı daha mantıklı yoksa müebbet hapis mi? İdam cezasını savunmanın en büyük tarafı, caydırıcı olmasından geliyor. Eğer birini öldürürsen ya da daha da büyük bir suç işlersen ve bunun cezasının idam olacağını bilirsen, içgüdüsel olarak korkuyorsun ve suçu işlemekten kaçınıyorsun. İdam cezasını hala daha kullanan ülkeler bunun bir gereklilik olduğunu savunuyor. Buna karşın diğer bir grup ise, suçu tam olarak bilinmeyen insanların bu duruma kurban gideceğini ve bunun çok büyük bir adaletsizlik olduğunu söylüyorlar. Film de aslında tam olarak bu konulara değiniyor. Filmde başrol oyuncusu, Michael Clarke Duncan masum bir suçluyu canlandırıyor. İki küçük kızı öldürmekle suçlanan adam, idam cezası alıyor ve filmin sonunda idam ediliyor. Peki, aynı bunun gibi bir durumda, idam edilen bir adama yapılmış olan adaletsizliğin suçunu kim nasıl ödeyecek? Bir insanın yaşama hakkını elinden almak çok büyük bir sorumluluk. Ve geri dönüşü olmayan bir karar. Bu yüzden böyle yanlışlıklara yer vermemek için çoğu ülkede idam cezası uygulanmamakta. Çünkü her nasıl bir insanı öldürmek suçsa ve bu yüzden insanlar senelerce hapis yatıyorlarsa, suçu her ne olursa olsun bir insanın yaşama hakkını elinden almak hiç etik değil. Film, gerek karakterleriyle, gerek senaryosuyla bize tam olarak da bunu anlatmaya çalışıyor. İdam hakkında her nasıl düşünüyorsak, bize bunun adaletsizce bir şey olduğunu kesin bir dille anlatıyor. İdam cezası yerine ömür boyu hapis cezası verilebilir mi? Bu da ikici bir soru işareti yaratıyor herkesin kafasında. Çünkü her ne kadar idam kadar kötü olmasa da, müebbet hapis cezasının da kötü tarafları var. İnsana ölümden sonra verilebilecek en ağır ceza verme yöntemi ömür boyu hapistir. Tek bir odada kimseyi görmeden ömrünün sonuna kadar yaşamak, en az idam kadar acı verici olsa gerek. Ancak öyle suçlar işleniyor ki, bu tür cezalar olmadan insanları caydırmak neredeyse imkânsızlaşıyor. İnsanların suç işlemelerini engellemesi amacıyla böyle ağır cezaların olması gerekiyor bazen. Ne idam cezasını, ne de müebbet hapis cezasını kullanmadan suç işleme oranlarını neredeyse sıfırlayan ülkeler yok mu? Mesela Norveç, bu tür ağır cezaları kullanmadan suç işleme oranını çok düşürmüş bir ülke. Suç işleyen ve bir daha işleme potansiyeline sahip bireyleri, değişik iyileştirme programlarına sokarak topluma tekrardan kazandırmaya çalışıyorlar. Yani insanları suçtan uzak tutmak için tek gerekli olan şey, ağır cezalar değil. İyilikle ve hoşgörüyle de bu tür toplumsal problemler çözülebiliyor. Sonuç olarak film, insanı idam cezası ve dünyadaki değişik yargılama ve cezalandırma sistemleri hakkında düşündürüyor. Filmin karakterleri, oyunculukları, senaryosu izleyen herkesin ilgisini çekecek türden. Umarım idam cezası bütün ülkelerden kalkar, ve dünya daha adaletli bir yer olur. İzlemeyen herkesin izlemesi dileğiyle. Ali Atlı 21302442 Elma Kokulu Mezopotamya Bahçeleri Bugünlerde çocuk ölümlerini düşünüyorum. Yaşayanlarını nasıl bir gelecek beklediği üzerinde kafa yoruyorum. Bu zamanda doğan bir çocuğun bir canavara dönmeden hayatını idame edemeyeceğini düşünen arkadaşlarımla konuşuyorum. İnsanın dünya yüzünde fark yaratmasını sağlayan, eskilerin tabiriyle ekl, kelam, inşa ve nikahtan dördüncüsüne neden sırt çevirdiklerini, neden insanı insan yapan şeylerden bir çeyreğini istemediklerini merak ediyorum. Çocuklara baktığımda, masumiyetlerine binaen, tarif edilmez bir şefkat duygusu içimden kaynama suretinde açığa çıkıyor zannederdim. Eğer böyle olmasaydı, o aciz yavrular güç kavgası içinde yuvarlanan insanlık tarihinde yetişkin erkeklerden daha ziyade mağdur olurlardı belki de. Ya da… Acaba zaten daha mı fazla mağdurlar? Bir insanın çocukluktan yetişkinliğe ne zaman geçtiğine kim karar veriyor? Sonuçta hepimiz içimizde, bazılarımızda eser miktarda, bazılarımızda ekser oranlarda, çocukluğumuzu taşımıyor muyuz? Bu soruların cevapları elimde. Bunun için alakasızmış gibi duran bir paragraf açmak gerek. Adem ile Havva’nın bizce bilinmeyen bir ağaçtan yedikleri meyve yüzünden bu dünyaya gönderildiğini kutsal kitaplardan okuyoruz. Ama o ağaçtan meyve koparıp yemenin hangi gerçekliği temsil ettiğine dair çok fazla yorum bulunmuyor. Imad Hassan bundan istisna kalarak, Shacara Code Decoded kitabında “şecere” kelimesinin, ki Türkçede ağaç demek, kökeninin birbiri içine geçmek, karışmak, sarmaş dolaş olmak manalarından yola çıkarak, Adem ile Havva’nın bir ağaçtan meyve yemediklerini, şeytanın onlara sonsuzluk vaat etmesinden yola çıkarak, onları nikahla tanıştırdığını iddia ediyor [1]. Hüküm verecek makam elbette ben değilim ama kıssanın geri kalanında takip eden ayetlerin, Adem ile Havva’nın meyveyi yedikten sonra avret yerlerinin farkına vardıklarından bahsetmesi bence bu iddiayı daha da inandırıcı kılıyor. Burdan anlaşılıyor ki çocukları, aslında bir nevi sonsuzluk hissimizin tatmin edicileri olarak görüyoruz. Nikahı çocuklara vesile olduğu için hayatımızın dört gayesinden biri haline getirmişiz. İçimden kaynama suretinde açığa çıkan şefkat, o zaman bencil bir duygudan ibaret olabilir. O bencil duygu da bence sonsuza uzanma isteğidir. Elma kokusu… Dün Doğu Guta’daki çocuklarla 16 Mart 1988’de Halepçe’de kimyasal silahlarla ölen yavrucakların burnuna gelen ortak koku: elma kokusu... Meğer kimyasal silahlar elma kokarlarmış. Çocuklar sevsin diye belki de. Elma kokusunu alan çocukların dışarıya çıkıp kokuya gittiklerini hayal edemeden duramıyorum. İşte 1988 yılında da çocuklar “Anne elma kokusu geliyor” diyerek gaza doğru koşmuşlar [2]. ASELSAN’da aday mühendislik yapmaya yeni başladım. Emelim orda çalışmaya devam etmek. Maksat devletin zevalini hem görmemek hem de çocuklarımıza göstermemek. Aslında kendimi koruyorum sanırım bütün bu anlattıklarım ışığında. Çünkü garip bir şekilde yakın olmayan musibetten etkilenmiyorum. Halepçe’den yeni haberim oldu, Doğu Guta Meksika’da olsa belki ruhum duymazdı. İzlediğim filmlerde bile, kendimle ne kadar ortak noktası varsa acı çeken karakterin, o nebze göz yaşı döküyorum. Herkese aynı şefkati gösteremiyorum. Kendimi kandırmayı bırakmam gerek. Masum insanları sevdiğimden değil döktüğüm yalandan göz yaşları, kendimi sevdiğimden. O masumları gazlayan insanların hırsları bende de var. Onların yapabileceklerini ben de yapabilirmişim gibi hissediyorum. İnsanlığımdan utanıyorum. Çünkü ben de o insanlar gibiyim. Kendini beğenen ve her bir başkasını kendine faydası doğrultusunda sevenlerdenim. Çıkarıma ters düşse, varsa, umurumda olmuyor. Dünyada benim gibi insanlar oldukça en mağdurlarımız masum addettiğimiz çocuklar olmaya devam edecek gibi duruyor. Onlara bakmaya yüzüm yok, kelimenin her iki manasıyla da. Onlar canavar olmayı hakediyorlar. Canavar olup benim gibi ejderhaları avlamalılar. Tabi onlar da öyle canavarlaşınca avlanmalılar. İşte bu ironi fabrikası koca dünyanın çarkları bu av ve avcı üzerinde dönerek dışarıda kim izliyorsa onları güldürüyor. Peki çocuklar ne zaman çocukluktan çıkarlar da yetişkin olurlar sorusuna ne demeli. Çocuklar dünyaya geldiklerinde özgürler. Onlara bakmakla yükümlü canavarlar olduğundan güvendeler. Tabi şanslı çoğunluğu böyle. İstisnai çocukları bu durumda sevmiyoruz çünkü argümanımızı bozuyorlar, bize bir faydaları yok ve ölebilirler bu yüzden. Her neyse… İlk zamanlarında hayat bir oyundan ibaret. Yemek bulmayı düşünmeden hareket ede ede biyolojileri yettiğinde vücutlarındaki zehir yavaştan kanlarında dolanmaya başladığında, fayda ve zarar mekanizmasını kendileri lehine çevirmeyi öğrendiklerinde, oto-pilot modundan bilinçli varlıklara dönüştüklerinde, ilk gördükleri şey, zarar ve fayda olduğunda yetişkin birer canavar oluyorlar. Oyun daha gerçekçi oynanmaya başlar hayatlarında o zaman. Ve öldürülmeleri caizdir. İşte sözünü verdiğim soruların cevabını verdim. Cevaplarımızı aldığımıza göre öldürmeye devam edebiliriz çünkü hepsi mantık çerçevesinde gerçekleşiyor. Rica ederim. Kaynakça [1] Hassan, Dr Imad. "Shajara Decoded." Shajara Code, Decoded: Written by an Arab, ​ ​Edited by a Jew, Proving the Darwinian Theory from the Qur'an and Bible. ​AuthorHouse, 2007. [2] “Çocuklara Kıymayın Efendiler.” Cin Aynası, by Ercan Kesal, İletişim, 2016, p. 42. ​ ​ ​Ali Murat Soysaraç Dilsizlerin Ağzından Hoffmann’ın en ünlü eserlerinden biri olan Kedi Murr’un Hayat Görüşleri, olayların iki farklı bakış açısından, bir orkestra şefi ve kedisinin gözünden anlatılır. Başka yerde görmek de mümkündür, kitapta da insanlarla hayvanların iletişim yetenekleri arasındaki fark gözden gelinmişti. Zaten insanların özelliğidir oldum olası. Eğer bir hayvan, nesne, fikir, konuşma veya kendini ifade etme yeteneğini sahip değilse; insanlar bu görevi kendi üstlerine alıp onların düşüncelerini geniş kitlelere ulaştırmayı kendilerine görev bilmişlerdir. O kadar ki en eski hikâyelerden, Ezop’tan beri bu böyledir. Öte yandan bu çevirilerde genelde yazarlar biraz özgür davranırlar; tilkinin, sandalyenin, hürriyetin normalde bahsetmediği “çıkarılacak derslere” de yer verirler. Şaka bir yana, gerçekten de “konuşturma”, normalde bu yeteneğe sahip olmayan varlıkların ağzından öyküler anlatma; kesinlikle yazıdan daha eski, belki de en eski anlatım türlerindendir. Bazen basitçe masal olarak geçiştirilse de bu kesinlikle doğru değildir. İlk yazıya geçirilmiş hayvan masalları, aynı zamanda ilk politik satirlerdendi. Yaşar Kemal, Filler Sultanı ile Kırmızı Sakallı Topal Karınca’yı kaleme aldığında, hayvanlar arasında geçen bir masal şeklinde de olsa bu güne kadar okuduğum en dolaysız ve cesur toplumsal eleştirilerden birini yazmıştı. Bunun gibi durumlarda konuşturma, oldukça basit ama etkili bir anlatım yolu olarak kullanılıyor bana kalırsa: Verilmek istenen mesajı dolaylı olarak söylemek. Bu konunun etrafından dolanmak olarak görülebilir. Öte yandan belli bir dersi birine nasihat vererek değil, ona durumun kendisini göstererek çok daha etkili bir şekilde ulaştırılabilir. Verilmek istenen dersi, bu şekilde, “çaktırmadan” verme işi de sık sık hayvanlar, bitkiler âlemine düşer. Ağzı olmayanların “ağzından yazma” bence biraz da anlayamadıklarımızı açıklamak için bulduğumuz bir çözüm. Sonuçta insanoğlu onlara ne kadar yakın olursa olsun bir hayvanın gerçekten ne düşündüğü konusunda bir fikre sahip olabilir mi? Hatırlıyorum da ben küçükken hep ev kedimizin dediklerini ailedekilere “çevirirdim”. “Şu anda oynamak istemiyor, uykusu var; şimdi dışarı çıkmak istiyor.”, Kediler malum bir şey istediklerinde dertlerini anlatmak için uzun uzun çabalamak yerine doğrudan akıllarına eseni yaptıkları için biraz amaçsız ancak zararsız bir oyundu. Dönüp bakınca böyle yapma sebebimin bir kısmının da kedilerin gerçekten nasıl düşündüğünü anlamamamdan geldiğini görüyorum. Basitçe kendimi kedilerin bile ne istediğini anlayabileceğime ikna etme yoluydu. Biraz düşününce modern bilimden önce doğanın nasıl çalıştığına dair açıklamalar üretmeye çalışan insanların yaptıklarından çok da farklı değil benim yaptıklarım. Hava durumuna, gezegenlere, yer şekillerine tanrılar deyip onların ağzından savaşlar, kahramanlıklar anlatmak da dünyada olanları “bilmenin” bir yoluydu. Konuşma yeteneği olmayan bir varlığı konuşturmakla, bir anlamda hikâye anlatıcılığının temelini yerine getiriyoruz: Kendimizi kandırıyoruz, üstelik de bunun farkındayken. Tâbi ki bunda yanlış bir şey yok, tıpkı çocukların oyuncaklarını konuşturmasında yanlış bir şey olmaması gibi. Sadece hayata bir başkasının gözlerinden bakma denemesinde ki kurgu bunu gerektirir, özneyle nesne arasındaki fark oldukça belirsizdir. Hikâyelerdeki özneler, bir yandan da yazarın kullandığı nesneler. Bazen kendini ifade eden hayvanların olduğu kitaplara içeriğinden bağımsız olarak çocuk kitabı muamelesi yapılır, her kurgu eserin bir nevi konuşturma olduğunu unutarak. Herhangi bir yazıda konuşturma kullanmak kendi başına o yazının gerçekçi olma olasılığını ortadan kaldırır, yine de sık sık kullanılan bir anlatım tarzı hâlâ. Yazarlar ne yazarlarsa yazsınlar, ortaya çıkan eserin kendi hayallerinde yaşayan ama dışarısına sesini ulaştırma şansı olmayanların ağzından yazdıklarını hatırladıkları sürece de kullanılmaya devam edecek, bunlar insan olsun, hayvan olsun. Masalsı tınısına karşın belki de masalsı dünyanın çekiciliği nedeniyle okuyucular da bu anlatım biçimine kayıtsız kalmayacaklar. HAYALLERİM “Yine uykusuz geçireceğim gecelerden biri” diye düşündü. Yarın dört kredilik bir dersinin final sınavı vardı. Bu dersten kesinlikle geçmeliydi aksi takdirde geleceği hakkındaki tüm planları bozulacak ve hayalleri suya düşecekti. Aksi gibi vizelerden aldığı notlar hep ortalamanın altındaydı. Bu sefer ortalamadan yüksek alması gerektiğinin gayet farkındaydı. Bu farkındalık ile üç haftadır çalışıyordu. Bu üç hafta boyunca aklında tek bir düşünce vardı: _ Hayallerimin tek bir sınav yüzünden yerle bir olması… Böyle saçmalık olamaz. Bunun olmasına asla izin vermeyeceğim! İşte bu üç haftadaki tüm çalışma gücünü bu düşünceden alıyordu. Bunca çalışma yetmez gibi son dört gündür uyku tutmuyor ve geceleri de ders çalışıyordu. Böylece bu geceye, sınav öncesi son geceye, gelmişti. “Son bir gayret” diyordu kendine, “Son bir gayret sonra hayallerimin ışığında tatlı bir uyku…” böyle motive etti kendisini. O akşam da uyumayıp ders çalışmaya başladı. Arada sırada saatine bakıyor ve sınava kaç saat kaldığını hesaplamaya çalışıyordu. Her baktığında zaman biraz daha akıyordu. İki, iki buçuk, üç, üç on beş, üç yirmi iki… Git gide daha sık saate bakmaya başladı. Saate son baktığında saat dördü on geçiyordu. Masasına doğru döndü ve oturuşunu düzeltti. Kitabında nerde kaldığını merak ederek kitaba doğru döndü ama önünde ne kitap vardı ne de masa. Hatta oturmuyor onun yerine ayakta duruyordu. Karşısında duran kitabın ve masanın yerinde yeller esiyordu. Bütün bunların yerine tüm dünyayı kaplayan bir karanlık kendisine doğru geliyordu. İlk şoku atlattıktan sonra kaçmaya başladı. “ Hayır böyle bitemez . O karanlıkta hayallerimin ışığı yok.” diye düşünüyordu kaçmasına sebep olarak. Kaçtı, kaçtı, sürekli kaçtı o karanlıktan ama karanlık ona daha çok yaklaşıyordu. Üstüne, karanlıktan çıkan siluetler ona sesleniyor ve ona hayallerine ulaşmanın tek yolunun bu karanlığa girmek başka bir deyişle ölmek olduğunu söylüyorlardı. Birden aklında şimşekler çakmaya başladı. “Ya doğruyu söylüyorlarsa ya tek yolu buysa” diyordu içinden bir ses. Çabucak bastırdı içindeki bu sesi ama içinden gelen bu ses yavaşlamasına sebep olmuştu. Ve işte, karanlık bir karış arkasındaydı. Çaresizlik içinde kendi iç sesinin haklı olmasını ve hayallerine giden tek yolun bu karanlık olmasını dilemeye başladı. Karanlıktaki siluetler sonunda ona yetişmiş ve her biri onun vücudunun bir uzvundan tutup onu çekmeye başladı. Bunlar olurken bir korku duymayı bekledi. Ama bunun aksine bir rahatlama hissetti. “Demek ki iç sesim haklıymış, demek ki doğru yol buymuş. Boşu boşuna kaçmışım bunca zamandır” diye düşünerek kendini siluetlere bıraktı. Vücudun her santimetrekaresi farklı siluetler tarafından tutulmuştu. “İşte hayallere giden yolculuk başlıyor” dedi. Bir anda keskin bir acı hissetti. Acıdan tarafa baktığında korkusundan bembeyaz kesildi. Siluetler buldukları her hücreyi ayrı ayrı yiyorlardı. İşte böyle karşılaştı acı gerçek ölümle. Yol filan değil bir sondu bu durum. Gitgide gözleri kararıyordu. Artık kendini bile tanıyamıyordu. Neden buradaydı, nasıl bu hale gelmişti? Hiç birini hatırlamıyordu. Son ışığın kaybolmasıyla beraber uzaktan bir ses duydu. Ses git gide daha net ve tiz bir hal alıyordu. Bir anda doğruldu. Masası, kitapları her şeyi önündeydi. Perde arasından sızan güneş hafifçe yüzünü okşuyordu ama telefonu bu kadar sevecen değildi. Arayan annesiydi. Annesiyle konuştuktan sonra kendi kendine düşünmeye başladı. Çalışırken uyuyakalmıştı ama peki neydi bu soğuk terler. Bir ölü kadar soğuktu teni. Bir kabus gördüğünü hatırlıyordu ama kabusun içeriğini bilemiyordu. Sınavına yetişmek için yola koyulması gerektiğine karar verdi. On dakikada hazırlanıp evden çıktı ve asansöre bindi. Asansör yolun yarısındayken biranda karanlığa boğuldu. “Elektrikler gitmiştir” diye düşündü. Belli belirsiz çığlıklar duymaya başladı karanlığın içinden. Dikkat ettiğinde bu çığlıkların kendi çığlıkları olduğunu fark etti. Tam o anda asansör tekrar çalışmaya başladı. Zemin katta asansörden indi ve üniversiteye doğru yürümeye başladı. Yolda arkadaşlarıyla karşılaştı. Birbirlerine anlamadıkları ve çözemedikleri noktaları soruyor; diğerlerinden de cevap bekliyorlardı. O kendisine sorulan bütün soruları yanıtlıyordu. “Tamam” dedi kendine “hazırım bu sınava”. Ama asansördeki çığlıkları bir türlü unutamıyordu. Sonunda arkadaşlarıyla birlikte sınav salonuna kadar geldiler. Beş dakika sonra sınav başlayacaktı. Son hazırlıklarını yaptı ve yerine oturdu. Gözetmen yanına geldi ve yoklama kağıdını imzalamasını istedi. İmzaladıktan sonra kitapçığını aldı ve beklemeye başladı. Herkes kitapçığını aldıktan sonra gözetmenden gelen talimatı duydu: “Sınav başladı arkadaşlar, başarılar!” Hemen kitapçığı açtı birinci soruya baktı. Gayet kolaydı. Sırasıyla bütün sorulara baktı ve çözmeye başladı. Hiçbir sıkıntı yoktu. Tüm soruları takır takır çözüyordu. Bir, iki,üç… Sabah asansörde yaşadıkları tamamen aklından çıkmıştı. Ne var ki, dördüncü soruyu çözerken yine aynı çığlıkları duymaya başladı. Önemsemeden soruları çözmeye devam etti ama ses giderek artıyordu. Korkmaya başladı. Son soruya gelmişti. “Bitti artık” diye düşündü. “Hayallerim önümde uzanıyor ama bir de şu ses olmasa” dedi. Tam bu anda şiddetli bir gürültü koptu. Yer titremeye başlarken sabah gördüğü rüyayı hatırladı. Ve kendini bir anda rüyadaki karanlığın içinde buldu. Bu sefer çığlıkların kaynağı başka bir yer değil direk kendisiydi. Avazı çıktığı kadar bağırıyordu. Gerçek olamazdı bu. Bir rüyaydı; rüya olmak zorundaydı. Daha hayalleri vardı. Ama acı doğru dürüst düşünmesini engelliyordu. Bir süre sonra acı yerini rahatlama duygusuna bıraktı. Boşlukta kendini bilmez bir şekilde sürükleniyordu. Biranda kalktı ve doğrulmaya çalıştı ama başarısız oldu. Sadece başı varmış gibi geliyordu kendisine. Gözleriyle etrafı taradı. Küçük bir hastane odasında solunum cihazına bağlıydı. Hemşireler etrafında koşuşturuyor herkes birbirine bir şeyler soruyordu. Tam bu sırada doktor çıkageldi. “Uyuyan güzelimiz uyanmış” dedi. Ve başına gelenleri doktordan dinledi. Üç yıl önce, üniversitedeki bombalı saldırıdan tek kurtulan oymuş ve üç yıldır komadaymış. Boyun omurları zarar gördüğü için boynundan aşağısı tutmuyordu. Doktor testleri yaptıktan sonra nasılsın diye sordu. O ise tek bir kelime söyleyebildi: “Hayallerim!” İbrahim Bulut Tutkular, Mutluluk ve Başarılı Olmanın Getirdiği Haz İnsanlar, başka insanların tutkulu olduğu şeyleri severler. La La Land, yani Türkçesiyle Aşıklar Şehri işte tam da bu cümleden yola çıkarak ilerliyor, altında da tatlı bir aşk hikayesi var. İki aşık birbirlerini cesaretlendirerek istedikleri şeyleri elde ediyorlar. Kariyerleri konusunda başarılı olsalar da kendi ilişkilerinde başarılı olamıyorlar ve yollarını ayırıyorlar. Belki de tamamen başarılı olmak için, istediğin şeyleri elde edebilmek için, çok sevsen de bazı şeylerden vazgeçmek gerek. Onlar seni engelleyebilir ya da yavaşlatabilirler. İnsanların tutkulu olduğu, gerçekten sevdiği işleri yapması çok güzel bir şey. Keşke herkes bu şansa sahip olabilse. Zor da olsa kolay da olsa bunu yapabilmeliler. Belki o zaman dünya daha güzel olurdu. Herkes işini severek yaptığı için baştan savma yapılan şeyler olmazdı, düzen olurdu, işler vaktinde ve güzel bir şekilde halledilirdi. Ama bu şans çok küçük bir insan diliminin eline geçiyor. Ben, herkes fikrimi değiştirmeye çalışsa da istediğim ve sevdiğim bölümdeyim. Bölümüme karşı olarak da söylenen tek şey meslekte para olmamasıydı. Onlar için önemli olan paraydı. Para tabii ki önemli ama mutlu olduktan sonra bir şekilde diğer problemlerin üstesinden gelebilirsin. Yakın bir arkadaşım sevmediği bir bölümde. Felsefe okumak istiyordu aslında ama annesi ve babası izin vermedi, felsefe okuyup ne yapacaksın dediler, kızın aklına girmeyi başardılar. Ve kız istemediği bir bölümde olduğu için aşırı mutsuz. Dersleri sevmiyor, dersleri anlamıyor, konuya çok uzak ve en önemlisi mutsuz. Bulunduğu ortamdan hazzetmiyor. En azından felsefe okusaydı mutlu olacaktı, ki önemli olan da bu. Filmimizin ana karakterlerinden biri, yetenekli ve tutkulu piyanist Sebastian, tutkulu olduğu şeyi yapmak uğruna, bir caz kulubü açmak uğruna, dolandırıcılığa uğramış ama yine de pes etmemiş, para biriktirmeye devam etmiş ve filmin sonunda da gayet başarılı bir caz kulübü açtığını görüyoruz. Başta zor da olsa en sonunda tutkulu olduğu şeyi başarıyor. Filmin diğer ana karakteri Mia, oyuncu olmak istiyor. Bunun için de bir sürü seçmelere katılmış ama hep reddedilmiş. Ama en sonunda şans onun da yüzüne gülüyor. Biraz da Sebastian’ın zorlamasıyla son bir kez seçmelere katılıyor ve kabul ediliyor. Hiçbir şeyden çabuk vazgeçmemek, çabuk pes etmemek lazım. Sonuna kadar zorlamak, denemek lazım eğer bir şeyi gerçekten istiyorsak. Keşke küçükken sevdiğim, hala sevdiğim ama başlayıp da devam ettirmediğim aktiviteleri annemin zorlamalarına boyun eğip devam ettirseydim. Pişmansam bunun için pişmanımdır. Bir sürü farklı kursa gittim, iyiydim de aslında ama hepsinden pes ettim zorlamaya gelemediğim için. Keşke zorlamaya gelebilseydim. Şimdi anneme dediğimde beni neden zorla götürmedin diye, verdiği cevap hep aynı; zorlanmayı sevmiyorum. Ama eğer benim çocuğum olursa kesinlikle zorlarım. Ağlaması umrumda olmaz, benim pişmanlığımı yaşamasın diye. Ama büyük ihtimalle benim yaşadığımı o da yaşayacak çünkü bence bu bir kısır döngü. Tecrübeli olan birey tecrübesiz olan bireyi uyarır, yapma etme diye öğütler verir ama sonuç hep aynıdır: Herkes aynı hataya düşer, herkes aynı şeyi yaşar. Söylenen sözlerin hiçbir tesiri olmaz. Uzun lafın kısası, insanlar tutkuların peşinden koşmalılar, tutkulu olmak güzel bir şey. Bu heyecan diğer insanları da olumlu yönde etkiliyor, başka insanların mutluluklarıyla bile mutlu olabiliriz. Hayallerin peşinden koşmak çok önemli, diğer insanların yıldırmalarına kulak asmamalı, yorucu olsa da bu yolda devam etmeli. Kendine zarar vermeden tabii ki. Tutkularımız, tutkulu olmak farkında olmasak da bizi hayatta tutan, yaşama bağlayan şeylerdir. Çünkü bize bir amaç verirler. Ceren Ak Cevat Barış Yılmaz Kaybedenler ve Kaybedenler Dinleme tavsiyesi: Go, Love ­ Mark Knopfler Yağmuru hatırlıyorum. Damlaların saçlarımın arasında dolaşırken gidenlerin izlerini nasıl sildiğini, yanaklarımdan süzülürken anılarıma nasıl karıştığını, onları nasıl sararttığını ve şakaklarımdan damlarken onları kendileriyle gelmeleri için nasıl ikna ettiklerini… Güneş batıyor. Gökyüzü mavi elbisesini çıkarmış kızıl bedenini sergiliyor mutlu insanlara. Bir bulut, yağmuru arıyor. Birkaç martı bulutu takip ediyor. Acelesi yok hiçbirinin. Esmer tenli, siyah saçlı, kahverengi gözlü zayıf bedenlerin doldurduğu sokakların üzerinden süzülüyorlar ağır ağır. Bizi izliyorlar. Çığlıklarımızı, kahkahalarımızı, aşklarımızı, hikâyelerimizi dinliyorlar. Sonra gidiyorlar. Martılar güneye, bulutlar kuzeye… Elimdeki sigarayla karşılıklı birer nefes alıyoruz. Sonra biraz susup ciğerlerimizi dolduran dumanı özgür bırakıyoruz. Gittikçe kaybolan güneşi izlerken sigara dumanında gezinen şarkıyı dinliyoruz, nakaratına eşlik ediyoruz. Çift kişilik bir masa. Üzerinde mumlar var. Ve şarap. Kırmızı. Müzik çalarda Sarah Bettens çalıyor. Song for Catherine. Bir sonbahar akşamı. Pencereye yağmur damlaları vuruyor. Rüzgarın uğultusu camdan geçip kulağımıza ulaşıyor. Konuşuyoruz. Ne hakkında olduğunu hatırlamıyorum. Bazen de susup müzik, rüzgar ve yağmurun düetini dinliyoruz. Mırıldanarak eşlik ediyoruz ara ara. Bol bol gülümsüyoruz birbirimize. Şaraplarımızı yudumluyoruz. Şarkı değişiyor, Almost Happy başlıyor. Notalar havada gezinirken kadehler usulca azalıyor. Sessizce yalnızlığımızı paylaşıyoruz masanın karşılıklı taraflarında. Onu haykırarak. Onu kusarak. Rüzgarın uğultusu azalıyor, yağmur yavaşlıyor. “Üşümediğine emin misin?” diye soruyorum tekrar. “Evet.” diyor gülümseyerek. Başını hafifçe sallayarak müziğe eşlik etmeyi sürdürüyor. Notalar da diğer her şeyi görmezden gelerek odanın kahverengi duvarlarına vurmayı… Tam doğru an ve doğru yerde. Sonra değişiyorlar. Butterflies Instead’e. Siyah saçları var. Omuzlarının altına kadar serbestler. Dalgalanıyorlar bazen hafifçe. Oturduğu sandalyenin arkasında bir tablo asılı. Bir kâğıt gemiyle, soluk mavi bir ışık saçan aya doğru yükselirken resmedilmiş bir silüet var. Uzun saçları rüzgarla savruluyor. O sırada Sarah Bettens başka bir şarkıyı söylemeye başlıyor. Sixteen’i. Bana baktığını hatırlıyorum. Dudağımdaki sıcaklığı, kahkahalarını, bedeninin tadını... Oturduğum bankın önünden el ele tutuşmuş vücutlar geçiyor. Güneş tamamen gitmiş, yağmur başlamış. Elimdeki sigara hâla yanıyor. Ucundaki küller her an yer çekimine yenik düşecekmiş gibi ileri doğru uzayıp eğilmiş. Balıkçılar geri gelmiş teknelerini bağlamaya çalışıyorlar iskeleye. Martılar da onların gelişiyle geri dönmüşler. Bulutları da getirmişler yanlarında. Sessizce süzülüyorlar etrafta, gece ağlayan insanları rahatsız etmemek için. İlk damla düştüğünde kalan herkes gitmiş oluyor. Balıkçılar evlerine döndüler. Birkaç saat önce el ele yürüyen insanlar muhtemelen sıcak odalarda sevişiyorlar. Veya ağlıyorlar. Önce sigarayı tutan elim titriyor. Sonra bütün vücudum. Tişörtüm sırılsıklam oluyor. Öksürmeye başlıyorum. Hem sigara içmezdim hem ıslanınca üşümezdim eskiden. Yedi sene önce belki. Veya sekiz. Elimdeki şarap şişesini ağzıma götürüp büyük bir yudum alıyorum. Titremem azalıyor. O geceki ikinci sigaramı yakıp derin bir nefes alıyorum. Şarkı tekrar başlıyor. Söyleyen bu kez Mark Knopfler. Go, Love. Dumanla beraber şarkı da yükseliyor şehrin üstünde. İnsanlar değil belki ama martılar duyuyor. Şaraptan bir yudum daha alıyorum. Dudaklarının tadı geliyor belli belirsiz. Ama tadına varamadan yağmur alıp götürüyor her zamanki gibi. Giderken yanına saçlarının kokusunu da alıyor bu sefer. Rüzgara veriyor. Oyun oynuyorlar beraber. Gülüyorlar bana. Şikayetçi değilim hiçbirisinden. Kaybetmeye alışalı çok uzun zaman oldu… İnsanlar tekrar uyanmadan önce kalkıp gidiyorum yine. Orada oturmaya devam edip korkutmak istemiyorum onları tamamen kaybetmiş bir adamın görüntüsüyle. Çünkü ömürlerinde kaybetmeye alışana kadar akıtacakları daha çok gözyaşı var. Yağmuru hatırlıyorum. Tanrının o sessizlik yayan enstrümanını nasıl çaldığını, bekleme odalarının beyaz duvarlarını, sonsuz yolculuğunu altının üzerinde bitirmiş saat akreplerini, hayatın bütün hünerlerini gösterdiği vücutları ve son cümlesi yazılmayan hikâyeleri… Alihan Bakır. KİMİN SEÇİMLERİ Seçimler hayatımızın vazgeçilmez bir parçası. Sürekli olarak önemli veya önemsiz, bir şeyler seçiyoruz. Kahvaltıda ne yiyeceğimiz, o gün işe veya okula gidip gitmeyeceğimiz gibi. Ama bazı seçimler var ki hayatımızı