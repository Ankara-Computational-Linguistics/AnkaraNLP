gibi görünüyordu. Sanki sadece kendini savunmak istiyor ve hiçbir saldırı projesi hazırlamıyormuş gibi idi65 ve durum gerçekten de böyleydi. Yarımadadaki az sayıda kalelerden hiçbiri sultanın veya herhangi bir vezirinin bizzat harekete geçtiğini görmemişti, zira Osmanlı Sultanı, Mora Yarımadası'nın zamanla kendiliğinden eline düşeceğinden emindi. O, Batı'da kendisini bekleyen daha büyük görevlere gözünü dikmiş ve böylelikle bir kez daha ileri görüşlü büyük bir devlet adamı olduğunu kanıtlamıştı Amacı, Almanya'ya ve Venedik'in İtalya'daki eyaletleri İstriya ve Friuli'ye giden yolu açmaktı. Hersekli Stefan, son yıllarında bu bölgedeki eski topraklarının sadece küçük bir bölümüne sahipti. Türkler, güneydeki kaleleri elinden almışlardı. 1464 yılında ise himayesi altında bulunduğu Macar Kralı, bu topraklarını Agram, 40 bin altın ve Macaristan'da birkaç parça mülk karşılığında takas etmeyi önerdi. Ama daha cevabını bile beklemeden iki kalesini işgal etti ve buna kızan Stefan, Bocche di Cataro civarındaki topraklarını terk etmeye hazır olduğu Venedik'e şikâyette bulundu66. Venedikliler ise Narenta ve Karinya (Kraina)'da işgalci olarak karşısına çıktılar67. Elinde artık sadece Novi ya da nâm-ı diğer Kastelnuovo Kalesi kalmıştı ve 1466 yılı içerisinde, muhtemelen Nisan ayında, burada hayata gözlerini yumdu. Oğullarından Vladislav, Türklere tüm topraklarını daha önceden kaptırmıştı68. Diğer ikisi, babasının ölümünden sonra Hersekli lakabını taşıyan Vlatko ve Kont Stefan, iyi anlaşıyorlar ve babalarının mirasının mümkün olduğunca büyük bir bölümünü kurtarmaya çalışıyorlardı. 1469 yılında, Macaristan'a tâbi olan Ragusa, bu ikisini, kendilerine karşı haksızlık yapmış olan kralla barıştırmaya çalışıyordu69. Osmanlı Sultanı, böylesine küçük bir kazanç için bu hadiselere müdahale etme gereğini duymamıştı. Ancak, iş Venedikliler tarafından desteklenen, Aragon'un himayesine alınan ve Macarlar tarafından isyanlara teşvik edilen İskender Bey'e gelince, durum değişiyordu. İskender Bey, 1462 yılında Roberto Orsini komutasında hizmet verdiği Napoli'den (kendini genelde Napoli Krallığı'nın komutanı olarak tanıtıyordu)70 tekrar, Sırbistan'ın kaçak varisi Stefan Brankoviç'i de barındırdığı Akçahisar'a dönmüştü. Ayrıca, Stefan'ın henüz Macaristan'dan yardım beklediği dönemlerde onunla da iyi ilişkiler içinde idi. İskender Bey'in koruyucusu Napoli Kralı, Stefan'ın oğullarından daha sonra kırallığındaki dört kale karşılığında güçlü Nova Kalesi'ni isteyecek ve sultan tarafından kendisine gelen akrabalık kurma teklifinden dolayı Bosna'nın tamamının kendisine bırakılması hâlinde bu kaleyi tekrar iade etmeyi vaat edecekti71. İskender Bey ise Venedik'ten para, İtalyan birlikleri, bir kadırga ve sekiz yaşındaki oğlu için koruma talep etmişti. Gerçekten de Arnavutluk'a 1.000 asker gönderilmiş ve İskender Bey'e Türklere karşı savaşını sürdürmesi için 2 bin altın verilmişti. 1464 yılına kadar İtalyan birliklerine Cimarosto komuta etmişti Venedik, bu şekilde kendisine yer ve Osmanlı Sultanı ile komutanlarının başına iş açmış olmaktan memnundu. İskender Bey, üzerine yürüyen Ömer Bey'i yendi, ama 1464 yılından 1466 yılına kadar Venedik'e barış için teklif götürdü72. Sultan Mehmed, 1466 yılının baharında -1465 yılında hastalanmıştıManastır73 üzerinden tekrar Arnavutluk Dağları'na doğru ilerledi. Geçitler, zorlu savaşlardan sonra alındı ve bölgenin iç kısımlarına bir yol açıldı. İskender Bey'in bu şekilde teslim olacağı umuduyla Türkler geçtikleri her yeri yağmaladı. Ama savaşın sonunu ancak Akçahisar'a yapılacak olan saldırı getirecekti. Daha önce Yayça'da olduğu gibi, Arnavutlar, birçok Venedikli ve belki de Aragonlu Napoli Kralı'nın askerleri74 tarafından çok iyi savunulan kale o kadar direndi ki, Osmanlı Sultanı bu kaleyi alarak, Venedik'e ait Arnavut topraklarındaki konumunu haklı çıkarma niyetinden vazgeçmek zorunda kaldı. Venedikliler, Temmuz ayında gelen bir elçiden Akçahisar'ın kurtulduğu75 haberini aldılar. Osmanlı Sultanı geri çekilmişti, ama Otranto'ya yapılacak bir saldırıya öncülük edecek olan Avlonya'yı müstahkem hâle getirdi ve buraya 400 yeniçeri yerleştirdi. İskender Bey'in taleplerine rağmen, tehdit altında kalan Venedikliler, Türklerin sahildeki bu Yeni Kalesi'ne saldırma cesaretini gösteremediler76. Sultan Mehmed, iç bölgelerde Elbasan Şehri'ni kurdu ve Müslümanların buraya yerleştirilmesini sağladı77. Büyük Osmanlı ordusu beraberinde 3 bin Arnavut esir götürdü78. Venedik'e ait yerleşim yerlerine sadece nehir suları yükseldiği için henüz saldırmamışlardı79. Osmanlı Sultanı'nın geri çekilmesinden sonra da Arnavutluk'taki küçük boyutlu savaş, ani saldırılar ve kurnaz baskınlar için oldukça elverişli olan dağlarda devam etti. 7 Eylül'de Venedik'e Arnavut kökenli bir devşirme80 olan Türk komutanı Balaban Bey'in, büyük bir mağlubiyete uğradığı haberi geldi81. Bu mağlubiyetin intikamı çok kısa bir zamanda alınacaktı. Kasım ayında Venedikliler, İskender Bey'in kısa bir süre önce kaçmak zorunda kalmasıyla, parası Venedik tarafından ödenen savunucularıyla birlikte artık sadece Akçahisar'ın ülkedeki Hristiyan hükümranlığını temsil ettiğinden şikâyet ediyorlardı82. 1467 yılının Nisan ayında kendi topraklarından kovulan ve Venedik'ten 2 bin altın almış olan Arnavutluk Prensi İskender Bey, tekrar topraklarına geri dönmeyi denedi. Vergileri 1453 ve 1458 yıllarında olmak üzere, iki kez toplam 5 bin altına yükseltilmiş olan Ragusalılar83, yardım edemeyeceklerini bildirdiler. Sultan Mehmed, çok yakın zamanda Filibe'deki karargâhından yola çıkarak, yine bağımsızlığı, Batı'nın zengin Hristiyanlarına karşı yaptığı planları engelleyen Arnavutluk üzerine yürümüştü. Mayıs ayında dağlık bölgenin vadileri yağmalandı. Türkler yine Akçahisar'ı kuşatma altına aldılar, ancak bu sefer, yanında 200 Aragonlu asker bulunan ve metbu hükümdarı Napoli Kralı Ferdinand'ın Türklerle iyi ilişkiler içinde olduğundan ötürü Venediklilerin şüphelerini üzerine çekmiş olan İskender Bey orada değildi84. Kale, bu sefer de teslim olmadı ve Sultan Mehmed, hükümdarlığı sırasında üçüncü kez, tıpkı daha önce Belgrad ve Yayça'da ve Akçahisar'ın ilk kuşatmasında olduğu gibi, Hristiyanlar tarafından iyi savunulan bir kalenin güçlü surları önünde geri çekilmek zorunda kaldı85. Burada bıraktığı, muhtemelen 1466 yılında İskender Bey'e yenilen Balaban Bey, limanında Venedik'in sekiz savaş gemisi bulunan Venedik'e ait Dıraç'a saldırmayı denedi86, ancak Ağustos ayında kuşatmadan vazgeçti. Bu arada, İskender Bey, kız kardeşinin oğlu olup, Balaban Bey tarafından tayin edilmiş ve sahil boyundaki Redoni'ye karargâh kurmuş olan Müslüman yeğenine saldırdı ve Venedik'e ait bir kadırgada boynunu kendi elleri ile vurdu87. Bu başarısından dolayı İskender Bey yine eski konumuna kavuştu ve Akçahisar'a tekrar sahip oldu. Komşu beylerle yeni bir savaş için planlar yaptı ve yardım talep etmek için Dıraç Başpiskoposu Paul Angelo ile birlikte genç oğlu Johann'ı Venedik'e gönderdi88. Ancak bir sonraki yılın başlarında, muhtemelen 18 Ocak tarihinde, Türk akıncılara karşı düzenlediği bir sefer sırasında89, halkına şarkılarla yâd ettikleri kahramanlıklarını miras bırakarak90, Venedik'e ait Leş'te hayata veda etti. Musakiler, aralarından biri olan Aleksios'un Venedik'e barış elçisi olarak hizmetlerini sunan Spanolar, Streksiler ve Akçahisar'ın üst kısmındaki dağın sahibi olan Nikolas Skura ile Türklerle yine antlaşma içerisinde olan Çernoçeviçlerle, Pastroviçler91, Arianites'in kızı olan dul eşi Andronika'nın, reşit olmayan oğlunun ve kardeşlerinin haklarını hiçe sayarak ülkeyi bölüştüler. Andronika, oğlu ile birlikte İskender Bey'e Napoli Kralı tarafından çok önceleri vaat edilen Tran'a kaçtı92. Venedik, kendini bu paylaşımdan dolayı 1469 yılında Akçahisar'ı işgal etmek zorunda hissetti93. Ülkede tam bir anarşi havası hakimdi, zira Dukakin kardeşler de kendi aralarında savaşıyordu ve Aleksios Dukakin, Türkleri yardıma çağırmıştı94. Bu arada Osmanlı Sultanı ile yapılan görüşmeler, balyos yardımcısı Antonio Michele, daha sonra Spano, bir Yahudi ve bu amaçla özel olarak Divân-ı Hümâyûn'a gönderilen Leonardo Boldu aracılığıyla devam ettirildi, ama hiçbiri sonuç getirmedi95. Diğer taraftan o dönemde Bohemya'daki hadiselerle meşgul olan Macar Kralı'nın da isteği aynı idi. 1467 yılının sonunda, Osmanlı Devleti ile ateşkes antlaşmasının yapıldığına inanıldı ve 1468 yılında Varad'a bir Türk elçi geldi96. Kral Matyas, aynı zamanda Hristiyan müttefikleri aleyhine kendisine ait Bosna topraklarını genişletmekten de çekinmiyordu. Klis'i işgal etti, Stefan'ın elinden bazı kaleleri aldı ve genç Vlatko'nun elinden mirasını alıp, Narenta'da Venedik'in San Markos bayrağını indirtti97. Hırvatistan'daki hükümdarlığının sınırlarını da genişletmek istediğinden, Segnalı Frangepaniler, özellikle de kardeşleri ile savaş hâlinde olan Kont Stefan ile çarpıştı98. Bu hadiselerden sonra Venedik'le işbirliği düşünülemezdi. Almanya'daki imparatorluk meclisi toplantısında, İtalya ile barış görüşmeleri, müttefik donanmasının ve Alman ordusunun silahlanması için hazırlıklar ve Macaristan ile yapılacak bir antlaşma hâlâ gündemde olmasına rağmen, doğuştan Venedikli olan yeni papa Paul'un Haçlı Seferi projeleri birer hayal ürünü olarak kaldı. Kral Matyas, 1466 yılında Regensburg (Radasbona)'da her ne kadar 24 gemiden oluşan bir filo inşa ettirdiyse de, Türkler bu gemilerle hiçbir zaman karşılaşmadılar99. 1466 yılının Kasım ayında, Almanya Nürnberg'de imparator tarafından Temmuz ayında Macaristan'ı içinde bulunduğu tehlikelerden koruyacak Hristiyan ordusunun komutanı olarak atanan ve Belgrad kuşatması zamanında Hunyadi'nin yoldaşlarından biri olan Grafeneckli Ulrich'in kendini tanıttığı bir meclis toplantısı yapıldı ve beş yıllık bir barış sağlayan imparatorlukta her yüzüncü adamın üç yıl boyunca Haçlı Seferi'nde görev yapmasına karar verildi. Kral Matyas'ın elçileri, kralın 5 bin savaşçı sağlamayı, Haçlı Seferi'nin gümüş ve altın sikkelerini kabul etmeyi, Haçlı Seferi süresi boyunca Belgrad, Salankamen, Severin, Orsova ve diğer kaleleri Haçlıların emrine vermeyi100 ve birliklerinin Haçlı Seferi komutanına sadakat yemini etmesini sağlamayı kabul ettiğini bildirdiler. Haçlı Seferi, her kilisede haftada üç kez dualar yapıldıktan sonra, Jan Hunyadi'nin stilinde cüretkâr muharebelere meydan vermeden, 1468 yılının bahar ayında başlatılacaktı. İmparatorluğun gümrük ücretleri Haçlı Seferi için kullanılacaktı. Burada toplanan Alman Brandenburg Prensleri Albert ve Frederik, Bavyera Prensi Otto ve Württemberg Prensi Eberhard'ın huzurunda papa, temsilcisi Girit Başpiskoposu Fantino della Valle aracılığıyla Macaristan'a 140 bin altın ve sahil kenarlarında Türk topraklarına bitişik diğer yerlere de buğday ve başka ihtiyaç maddeleri gönderdiği ile övünüyordu. Alman prenslerinden ikisi, Otto ve Eberhard, Türklere karşı yapılacak sefere bizzat katılmayı teklif ettiler. Mutezil Hus taraftarı olmasına rağmen, dindar bir hristiyan olan Bohemya Kralı Georg Podiebrad bile ve İtalyan mahmisi, Grenobelli Antonio Marini tarafından hazırlanan ve kendisi tarafından Kral Matyas'a sunulan Haçlı Seferi planlarının ateşli bir taraftarı idi101. Aziz Veit günü olan 28 Haziran 1467 tarihinde yapılan imparatorluk meclisinin ikinci toplantısında her katılımcının getireceği birliklerin sayısı belirlendi. Papa, bu toplantıda Venedik'in 44 kadırga, 6 çektiri ve 6 nakliye gemisi hazırlayacağını Napoli Kralı Alfonso'nun elinden gelen yardımı yapacağını ve Milano Dükü'nün barışa ikna edildiğini bildirdi. Birçok bey, şövalye, asker ve sairlerinden oluşacak bir Alman barış konseyi kurulmasından bahsedildi ve birliklerin baharda Aziz Georg (23 Nisan) gününde Bratislava (Pressburg/Pozsony) veya Korneuburg önlerinde toplanmalarına karar verildi. Kral Matyas ve Nisan ayında Venedik'i ziyaret eden102 Türklere karşı yapılacak seferin baş komutanı çok iyi dosttular. Mayıs ayında ikisi de Hussitler* tarafından kuşatılan Gossdelan'a gelmişlerdi103. Nihayet, 20 Temmuz tarihinde imparator, tüm özel düşmanlıkların durdurulmasını emretti ve Regensburg'da yapılacak üçüncü bir meclis toplantısı için çağrıda bulundu. Nitekim 25 Nisan 1468 tarihinde İtalya'da barış ilan edildi104 ve başarısız Nürnberg Meclis Toplantısı'ndan sonra (Bahar 1468), 1 Ekim 1469 tarihinde yapılacak yeni bir imparatorluk meclisi toplantısı konuşulmaya başlandı105. Yine sadece zaman kaybedildi ve Macar elçiler Siremli Piskopos Baltazar ve Pösingli Sigmund, bir meclisin sadece bir başka meclis için hazırlık olduğunu söyleyerek, işin özüne parmak basmış oldular106. Ayrıca kral adına, Macaristan'ın Türklerin önüne çıkacak ilk kurban olmaya niyetli olmadığını belirttiler107. Burada, Almanların düşmanı kısa bir süre sonra kendi topraklarında göreceklerine dair ortaya atılan kehanette çok kısa bir zamanda gerçeğe dönüşecekti108. 1468 yılı bitmeden imparator, papanın elinden kutsal kılıcı almak için Roma'da bulunduğu bir zamanda, Bosna Sancakbeyi İsa Bey'in sipahileri Skardona, Zarda (Zara) ve Spilit (Spalato) önlerinde belirdiler ve buradaki Venedik topraklarında birçok Dalmaçyalı köle aldılar. Daha sonra Aralık ayına doğru Şebenik önündeydiler. Segna ve Modrus kontluklarında büyük yağmalar yapıldı. Fiumililer da bu acımasız misafirlerle karşılaştılar ve İstriya ile Venedik Eyaleti Friuli'nin güvenliğinden endişe duyulmaya başlandı109. Bir sonraki yıl, dünyanın en cüretkâr askerleri olan bu akıncılar - sanki havadan uçarak gelmişlerdi - imparatora ait olan Ljubljana Kalesi'nin önünde belirdiler. Hırvatistan sınırını geçtiler ve tekrar Segna Kontu ile Korbau Kontu'nun topraklarını ziyaret ettiler110. Kral Matyas, Segna'yı işgal edip, gaddar, ama çalışkan Blasius'u Bosna, Slovenya ve Hırvatistan Banlığı Magyarlığı'na getirerek, güneydeki bu sınırını korumaya çalıştı111. İmparator ise yağmalanan Hırvatistan'a bir seyahat yapmakla yetindi (1470)112. 1468 yılında Türk korsanlar Andre (Andros)'ye saldırıp, adanın hükümdarı Giovanni Sommaripa'yı öldürmüşlerdi113. Yılın sonlarına doğru Mora'ya tekrar 4 bin Türk atlı gönderildi114, ancak taraflardan hiçbiri bir teşebbüsde bulunmadı. Denizlerde ise Venedikliler Niccolo de Canale'nin komutası altında 1469 yılının Ağustos ayında 26 kadırga ile Enez'e saldırmış ve yedi günlük bir kuşatmadan sonra almışlardı. Venedikli denizciler, bu verimli şehirde beş saat boyunca Türklerden daha beter yağmalarda bulundular. Ganimetlerinin yaklaşık 200 bin altın olduğu tahmin edilirken, Türklerin elindeki esirlere karşı takas edebilecekleri 2 bin esiri de beraberinde götürdüler. Bu kaba denizciler, Türklerin saygı gsterdikleri rahibeleri bile rahat bırakmadılar115. Yeni Foça da Enez'le aynı kaderi paylaştı, ancak Eski Foça'ya yapılan saldırılar başarısızlıkla sonuçlandı. Bu beklenmedik zaferin sevinci ile Venedik'te ve Venedik'in sahip olduğu bütün topraklarda üç gün boyunca çanlar çaldı ve kalelerin tepeleri ile meydanlarda ateşler yakıldı. Bu büyük şehir, korku ile andıkları Türklere karşı bir zafer elde etmiş olmanın sevincini yaşıyordu116. Papa vekili Calahorralı Rodrigo ise bu fırsatı, Türklere karşı Haçlı Seferi'ni düzenleyecek olan genel bir konseyin kurulmasına karşı çıkmak ve bu misyonu Hristiyan Cumhuriyeti'nin tek lideri ve hükümdarı olarak papaya bırakılmasını sağlamak için kullandı117. 1466-1467 yıllarından itibaren Balkan Yarımadası'nın her yerinde veba kol geziyordu118. Osmanlı Sultanı, bu ölümcül hastalıktan kaçmak için ikinci Arnavutluk seferinden sonra Tuna Nehri'nin Eflak boylarındaki Vidin'e ve Niğbolu'ya, oradan da daha sonra Dobruca'ya geçmek zorunda kalmıştı119. Daha sonra (1468) Karaman'da çıkan isyanı bastırmak ve Karamanoğulları Beyliği'ni bir sancağa dönüştürmek için Karaman'a hareket etti. Venedikliler, düşmanlarının kendilerinden altı aylık yol mesafesinde uzaklaştığını duyduklarında, buna sevindiler120. Ama bir yıl sonra, 1469 yılında, Sultan Mehmed, Eğriboz'u ellerinden almak için Venediklilere büyük bir darbe vurmaya karar verdi. Venedikliler, Türk gemilerinin bir araya toplandığını zamanında haber aldılar ve 1470 yılının Şubat ayında Venedik'te 14 ve ayrıca kolonilerde de 14 kadırganın inşa edilmesini emrettiler. Ayrıca tüfekli 400 asker Eğriboz'a gönderildi. Ordu, karadan batıya doğru ilerlerken, 2 Temmuz tarihinde Osmanlı Donanması'nın 110 kadırgası, 3 çektiri, ayrıca 200 kadar sair tekne ile birlikte Çanakkale Boğazı'ndan çıkarak denizlere doğru yelken açtı. Türk donanması, beş gün boyunca boşuna kuşatılan Palaiokastron dışında121, Gökçeada'yı ve Limni Adası'nı zapt etti. Ayın 15'inde İskiri (Skyros) Adası yağmalandı, ama güçlü kalesi ele geçirilemedi122. Nihayet ayın 25'inde gemiler Darius (Daro) Kanalı'na vardılar123. Sultan Mehmed ve oğullarından biri, muhtemelen Cem Sultan, donanmanın bir kısmı ile bizzat gelmişlerdi124. Bütün Türk güçlerinin Eğriboz yakınlarında toplanması birkaç hafta sürdü. Yeniçeriler, Türklerin adayı San Markos Kilisesi'nin yakınlarında anakaraya bağlamak için kurdukları bir köprüden adaya geçtiler. Sultanın koyu kırmızı çadırı, San Chiara Kilisesi'nin yanına kuruldu ve buradan İsa Kapısı'nın bombardımanı başladı. Başka bir top Darağacı Kapısı'na kuruldu ve San Franseskos Kapısı vezirin denetimine verildi. Templier Kapısı ise iki topla ateşe tutuldu. Giudecca Kapısı'nda da Türk topları görülüyordu125. Türklerin Limni ve Gökçeada'dan ayrılmasından sonra Palaiokastron ve İskiri Adası'nda bir süre kaldıktan sonra126 buradan yola çıkarak, 2 Temmuz tarihinde Bozcaada açıklarında görülen Venedik donanma komutanı Niccolo de Canale, Sultan Mehmed'in bu teşebbüsünü engelleyecek güçte idi. Ama adanın başkentinin önüne geleceğine 34 gemi ile önce Girit'e gitti ve çeşitli kolonilerin gemileri ile buluşmak üzere kaptanını Modon'a gönderdi. Canale, ancak 29 Mayıs tarihinde o sırada kuşatma altında olan Eğriboz'a doğru yola çıktı ve 8 Haziran'da 45 kadırgası ve 10 gemisi nihayet bir araya toplandı127. Osmanlı Sultanı, Eğriboz'da 1453'de İstanbul'da kullandığı taktiğin aynısını uyguladı. Dediğimiz gibi ada, bir köprü ile Türklerle dolup taşan anakaraya bağlanmıştı. Hayvanların ve insanların birleşik güçleri ile 30 büyük gemi Eğriboz kanalına çekilmiş ve kuşatma derhal başlatılmıştı. Şehirler, büyük kayıplar verilmeden kolayca alındı, ama kalenin birlikleri defalarca uyarılmalarına rağmen teslim olmayı reddettiler. Teslim olana kadar birkaç hafta geçti, zira kuşatılanların erzakları boldu. Bu arada, Dalmaçyalı Vali Thomas ve arkadaşı Luca di Cortulia'nın Eğriboz'un teslim edilmesi için yaptıkları hain planlar keşfedildi. Her ikisi de yakalandı ve darağacında can verdi. Thomas'ın halefi, bir Floransalı, Türklere sığındı. 7 ve 8 Temmuz'da iki saldırı ve ardından 10 Temmuz'da gerçekleşen saldırı da geri püskürtüldü. Ama Türkler, hainlerden kara tarafındaki Burchio Kapısı'nda surların daha zayıf olduğunu öğrenmişlerdi ve bu surun bombardımanını inatla devam ettirdiler. Bu esnada, sayısı ve gemilerin görkemi ile Osmanlıların gözlerini kamaştırması gereken Venedik Donanması belirdi. Kahramanca bir saldırı veya geri çekilme arasında bir seçim yapılmak zorunda idi. Köprüden bir mil uzakta, San Chiara'da hadiseleri izlemekle yetinen Canale'nin korkaklığı, hadiselere son noktayı koydu. Sadece Ottobono adındaki bir kaptanın gemisi, surların önüne kadar yol aldı. Canale, köprüyü imha etme tavsiyesine de uymadı. Böylelikle Rumlar kısa bir süre sonra kalenin tepelerinden kaçmaya başladılar. Bundan cesaret alan yeniçeriler, sabahın erken saatlerinde Giudecca ve Burchiana kapılarından, savunmanın uzunca bir müddet daha devam ettiği şehre girdiler. Eğriboz'un alınan başkenti İstanbul'la aynı kaderi paylaştı (12 Temmuz)128. Sonuna kadar kahramanca savunmaya devam eden Paulo Erizzo, kılıç darbesi ile ikiye bölündü129. Rettori, Calbo, Badoer ve Bondimero gibi diğerleri savaş sırasında ölmüştü. Canale, denizde savaşma teşebbüsünde bulunmadan, Türk gemilerini Sakız Adası'na kadar takip etti. Eğriboz Adası ile birlikte İskados (Skiathos) ve Skopelos Adaları, Filiteo ve Eğriboz'un bütün bölgesi130 Türklerin eline geçmişti. İşgal edilen yerleri tekrar geri kazanmak için, bu hadiselerden hemen sonra Friuli Eyaleti'ne sürgüne gönderilen ve yerine Pier Mocenigo'nun getirildiği Canale'nin nihayet cesaret ettiği bir karşı hareket başarısızlıkla sonuçlandı (24 Eylül). Venedikliler, bu esnada iki gemi kaptanını ve üç kadırgayı kaybetmişlerdi. Gelecekteki Venedik Doju'nun oğlu Giovanni Tron da çatışmalar sırasında hayatını kaybedenler arasında idi131. Yeni veziriazam derhal Mora'ya doğru devam etti. 1469 yılında fethedilip, tahkim edilen Vostitsa ve Kalamata dahil olmak üzere, şehirlerden çoğunu terk edilmiş, ya da ateşe verilmiş vaziyette buldu132. Venedikliler bu sırada Kataphygi, Koron ve Modon'da saklanıyorlardı. Gemileri, Türklerin gemilerine saldırma cesaretini gösteremiyordu. Limni'nin, burada 12 kadırga bırakan yeni donanma komutanı Modon'a geri döndüğünde, maaşları ödenmemiş olan denizciler onu Türklerin tarafına geçmekle tehdit ettiler133. Sadece Venedik'te Eğriboz'un uğradığı felakete dair şikâyetler görülüyordu. Hümanistler, yine kana susamış sultana lanetler yağdırıyor ve en azından tehdit altındaki Macaristan'ı, yine tehdit altında olan imparatorluğu ve Osmanlı Sultanı'nı rahiplerle birlikte herşeyden çok kendine çeken ve daha şimdiden çöküşünden emin olduğu Roma Şehri'nin bulunduğu İtalya'yı kurtarmak için Hristiyanlara genel bir savaşa hazırlık için çağrıda bulunuyorlardı. Ancak büyük acılarına rağmen Venedik yine de Hristiyan güçlerinden yalvarır derecesinde yardım istemekten ve Eğriboz'un intikamını almak için bir şeyler yapmaktan çekiniyordu. Papa Paul ve yine Haçlı Seferi fikri için yanıp tutuşan halefi (1471'den itibaren) IV. Sixtus Venedik elçilerini kabul ediyorlardı. Bunlardan biri olan Bernardo Giustiniani, Papa IV. Sixtus huzurunda Latince güzel bir konuşma yapmıştı134. 1 Ocak 1471 tarihinde ayrıca Napoli Kralı ile Türklere karşı savaşmak üzere bir antlaşma yapıldı Venedik, Napoli'nin 20 kadırga ve 4 gemisine karşılık her yıl 50 kadırga ve 8 gemi vermeyi taahhüt etti. Papaya, bu ittifaka katılma çağrısı yapılacak ve elde edilenlerin yapılan fedakârlıklar oranında bölüştürülmesi teklifi götürülecekti135. Despot Tocco, Takımadalar Dükü, Ragusa ve Ankona, Türklerin hükümdarlığını elinden aldıkları Hersekli Vlatko ve İvan Balşa, bu ittifakın diğer üyeleri olarak bilinmekte idi136. Rodos Şövalyeleri'nin üstad-ı a'zamı daha Nisan ayında iki veya dört gemiye kadar katkıda bulunmayı vaat etti137. Burgonya Dükü Cesur Charles da beş yıllığına bu ittifaka dahil oldu138. Venedik, diğer taraftan hâlâ Osmanlı Sultanı ile çok uzun zamandan beri istediği barışı yapmak için çaba gösteriyordu ve Türkiye'de yaşayan prensesler Mara ve Katerina ile iyi birer aracı bulmuş olmaktan hoşnuttu139. 1468 yılının bahar aylarında Midilli'ye 68 kadırga ve 80 küçük gemi gönderdiği söylenen Sultan Mehmed'in sözde hazırlıkları da görüşmelerin hızlanmasına katkıda bulunuyordu. O dönemdeki şartları bilen biri, rahatlıkla Venedik'in Eğriboz fatihini hiçbir şekilde tahrik etmek istemediğini ve her Venediklinin barışı umut ettiğini ve istediğini söyleyebilirdi140. Bosna Sancakbeyi İsa Bey, Ban Paul'un desteği ile 1471 yılı içerisinde Dalmaçya'daki Venedik yerleşim yerlerini, Spilit, Şebenik ve Zadra'yı kadar öyle rahatça yağmalayabildi ki, Venedik'in hiç nüfusu kalmayan Dalmaçya'da denizci bulamayacağı endişeleri dile getirilmeye başlandı141. Venedik'in idaresinde ve himayesinde olan Arnavutluk da kaderinden kaçamadı. Sancakbeyleri burada da birçok köle ve hayvan ele geçirdiler142. Herkes, Spilit ya da Arnavutluk'un başkenti İşkodra'ya yapılacak bir saldırıdan endişe duymaya başladı ve deniz kenarında Biograd yakınlarında yeni bir hisarın inşasından bahsedilmeye başlandı143. Aynı zamanda Girit Adası'nda savunma hazırlıkları yapıldı144. Büyük çabalara rağmen Osmanlı Sultanı, Venedik elçisini huzuruna kabul etmedi hatta Osmanlı yönetiminde elçinin Eğriboz'u geri istemek için geldiği duyulunca, ona karşı davranışlar daha da sertleşti145. Bu kadar güçlü bir devlet, çok nadiren barış için bu kadar yalvarmış ve barış nadiren bu kadar acımasızca reddedilmişti. 1474 yılının bahar aylarında Rumeli'nin yeni Beylerbeyi Hadım Süleyman Paşa, İşkodra'yı fethetmeye çalıştı, ama üç ay sonra (kesin olarak 96 gün sonra) geri çekilmek zorunda kaldı146. Mocenigo'nun gelişi, İvan Çernoyeviç'le yapılan ittifak ve Boiana Gölü'ne girmeyi başaran Venedikli ticaret gemileri şehri kurtarmıştı. Venedik, Macar Kralı'na tekrar 13 bin altın göndermiş ve yardım talep etmişti, ama boşuna. Türkler, geri dönüş yolunda terk edilmiş Dagno'yu ateşe verdiler. 1474 yılının sonlarına doğru Venedikliler, düşmanların Adriyatik Denizi'nde görülebileceğinden korkmaya başladılar147. Venedikli donanma komutanları en azından denizlerde, Napoli Kralı'nın ve Kıbrıs ile Rodos adalarının kendilerine katılan birkaç kadırgası ile birlikte Türklerin Anadolu'daki kargaşalarını, Türkiye'yi yağmalamak için kendi lehlerine kullanmayı bilmişlerdi. 1472 yılında Balat yağmalanırken, Limni Adası'nda depremden dolayı zarar gören Kokkinon Hisarı tekrar inşa edildi. Süvarilerle dolu Venedik gemileri, olağanüstü güzellikte harabeleri barındıran Karya sahillerinde ve Delos önlerinde belirdiler. Antik tapınağı ve mermer amfitiyatronun harabelerini, sütunlarını ve 15 arşın yükseklikteki dev heykeli hayranlıkla seyrettiler. Maina Burnu'nda Venedikli kadırgalar Napoli'den gelen 17 kadırga ile birleşti ve burada papanın gemilerini beklemeye başladılar. Filonun tamamı, bundan sonra tekrar, Rodos Şövalyeleri'nin İstanköy Adası'nın karşısında San Pietro Hisarı (Bodrum)'nda Türklerden kaçan Hristiyan köleler için bir sığınak kurdukları Anadolu'ya yöneldi. Atlıların kullanılması için hiçbir fırsat çıkmamasına rağmen, Venedikliler zafer kazandılar. Mocenigo, filosu ile birlikte ayrıca sahillere yakın birkaç küçük adaya da düşmanca ziyaretlerde bulundu. Sisam Adası'nda bir müddet kaldıktan sonra, Napoli Kralı'nın 17, Venedik'in 46, papanın 20 ve Rodos'un 2 kadırgası Chelidoni Burnu'nda birleşerek, Antalya'ya doğru yola çıktı. Burada liman güçlü bir filo ile kapatılmış olmasına rağmen, dış hisarları zapt ettiler148. İlk surlara çıkmayı başardılar ve Rodos Şövalyeleri'nin lideri burada hayatını kaybetti. Ama iç surlar, topçu sınıfı olmayan hafif ve düzensiz birlikler için fazla güçlü idi. Elde ettikleri çeşitli ganimetleri götürdükleri Rodos'a geri dönerken, Hristiyanlar, İtalya'ya gitmek üzere olan İranlı bir elçiden, Türk topraklarına saldırmaya hazırlanan Uzun Hasan'ın yola çıktığı haberini aldılar. Hristiyanların acımasız intikam ateşi bu sefer İzmir'e yöneldi (Ekim). Müslüman kadınlar, kısa bir süre sonra tahrip edilecek camilerde boşuna ağlıyorlardı. Nüfusun özellikle tepelerde yoğun olduğu şehir, zapt edildi ve birçok Hristiyan esir serbest bırakıldı. Ganimetler, öncelikle gümüş ve altın dokumalı elbiseler ve değerli eşyalardan oluşuyordu. Aydın Sancakbeyi Balaban Bey'in saldırısı geri püskürtüldü ve İzmir ateşler içinde yandı. Sonbaharın son aylarında, Urla yakınlarında nüfusunun büyük bir bölümü kaçan Klazomen Kasabası da aynı akıbete uğradı. Mocenigo, kışı gerçek bir galip olarak Anabolu'da geçirdi149. Yanında kutsal savaş boyunca papanın vekili olarak hareket eden Napoli kökenli Kardinal Oliverio Caraffa bulunuyordu150. Bu zaferlerden cesaret alan Hristiyanlar o kadar cüretkâr oldular ki, Venedik filonun İstanbul'a gitmesi emrini verdi ve 1473 yılının bahar aylarında Mezistreli Antonello, Gelibolu'daki Türk filosunu ateşe vermeyi denedi. Ama bu deneme başarısız oldu ve Antonello kazığa oturturularak öldü151. Birkaç hafta sonra, Sığın (Sighino), (26 Mayıs) ve 130 yeniçeriye komuta eden subaşısı fazla direnç göstermeyen Kızkalesi (7 Haziran) limanları, asi Karamanoğulları ile işbirliği içerisinde olan Venedik ve Napoli kadırgalarının komutanına teslim oldu. Bunu, surları çok eski olan Silifke ve Derme (Myrrha) limanları takip etti ve 15 Temmuz 1473 tarihinde Venedik'te bu beklenmedik büyük zaferler kutlandı152. Fethedilen yerler tabii ki Karamanlı müttefiklere bırakıldı. Rodos'un karşısındaki Herke (Harki/Khalki) Adası da Ağustos ayının ortalarında zapt edilip, tahrip edildi153. Daha sonra Alanya'ya yapılacak bir saldırı için planlar yapıldı. Papa, Spilit Başpiskoposu'nun komutasındaki 10 gemi ile son zaferlere katılmıştı. Kaptan Mocenigo, ancak Sultan Mehmed'in Uzun Hasan karşısındaki zaferinden ve sonbaharda Kıbrıslı Rumların, Venedik kökenli ve Venedik'in himayesinde olan kralın dul eşi Katerina Kornaro'ya karşı isyanından sonra büyük fetih seferini kesmek zorunda kaldı. Kıbrıs'taki isyan, son kralın kızının nişanlandığı nesebi gayri sahih bir Aragonlu lehine döndüğünde, Hristiyan birliği bozulmaya başladı. Macaristan, aynı dönemde Lehistan ile Podiebrad'ın Bohemya'daki mirası için savaşmak zorunda kalmıştı. Bu yüzden Kral Matyas, Venedik elçisi Giovanni Emo'nun yumuşak ısrarlarına geleneksel diplomatik sözlerle cevap verdi. Bundan dolayı, 1474 yılı haricinde başka hiçbir teşvik almadığı için Türklere karşı savaşı tekrar başlatmak istiyormuş gibi bir izlenim yaratmaya bile gerek görmüyordu. Her iki güç arasında 1473 yılında yapılan bir antlaşma da Türklere karşı ortak bir savunma açısından hiçbir önem taşımıyordu154. Sadece 1475 yılında, Bosnalı akıncılar Varadin'e kadar geldiklerinde, Macar Kralı, papayı Hristiyanların körlüğünden , Doğu'da yeni Tatar düşmanlarının görüldüğünden ve sultanın İtalya'ya saldırma niyetinden haberdar etmek için Ladislas Vitez'i papaya gönderdi, zira kralın dediğine göre Türkler, her saldırıda Allah'ın ve Peygamber'in adını andıktan sonra Roma, Roma nidaları atıyorlardı155. Vitez, ayrıca Macar Kralı Türklere karşı harekete geçmeye hazır olduğu için Hadım Süleyman Bey'in İşkodra'dan çekildiğini de söyledi. Ama daha sonra Kral Matyas, Uzun Hasan'ın elçilerini kendi elçileri ile İtalya'ya - Venedik ve Roma - gönderip, yerine getirmeyi hiçbir zaman ciddi olarak düşünmediği eski vaatlerini tekrarlatmakla yetindi. Bosna Sancakbeyi İsa Bey'in akıncıları tabii ki imparatorun eyaletlerini de rahat bırakmıyordu. 1470 yılından önce edindiği tecrübelerden ders alan imparator, artık Türk sorununa eğilmeye başlamıştı. 16 Haziran ile 21 Ağustos tarihleri arasında Regensburg'da yeni bir imparatorluk meclisi toplandı. Birçok piskopos, Saksonyalı ve Bavyeralı dükler ve Wüttemberg beylerinin yanı sıra Venedik'in, Macaristan Kralı'nın, Leh Kralı'nın, hatta Burgonya Dükü'nün elçileri hazır bulunuyordu. Meclis başkanlığını bizzat imparatorun kendisi yürütüyordu. Daha ilk günlerde Almanya sınırındaki savunucuların ağır baskılar sebebiyle stil ve sayı açısından oldukça abartılmış yazıları, Bosna Sancakbeyi'nin Sava Vadisi'ne ve Cilly ile Karinya156 bölgelerinden Laybach (Laibach)'ın ön mevkilerine kadar uzanan tahribat gücü yüksek son akını haber veriyorlardı. Bu yazılarda ateşe verilen manastırların, kiliselerin, pazar yerlerinin ve köylerin157 isimleri veriliyordu. Bu yazıları dehşet içinde yazanlar, Osmanlı Sultanı'nın Belgrad surları altında bizzat bulunduğunu haber veriyorlardı158. Meclis ise imparatorlukta tekrar merasimle barış ilan etmek ve sadece öncü birlikleri 4 bin piyade ve birçok atlıdan oluşacak bir ordunun hazırlanması için tedbirler almakla yetindi159. Ancak, 20 yıldır hep gündemde olan bu orduyu oluşturmak için yeterince fırsat bulunmasına rağmen - zira Bosna Sancakbeyi İsa Bey'in akıncıları ise Ljubljana ve Karinya yolunu unutmamışlardı - bir sonraki yıl boyunca hiçbir hareket görülmedi. 1472 yılı Nisan ayının sonlarında yakında geleceklerinden bahsedilmekte idi. Hiç kimse imparatorluk topraklarına girmelerine engel olmaya cesaret edemedi. Temmuz ayının ilk günlerinde hasat zamanında Karenti'ye vardılar ve Drava Nehri boyunca Betau ve Marburg arasındaki toprakları Windischgretz'e kadar tahrip ettiler. Pleyburg'u aldılar ve Saint Veit'e doğru ilerlediler. Lichtenberg'i bırakmak zorunda kaldılar. Büyük bir belanın geldiği haberini alan insanlar, Tanrı'nın gönderdiği bu felaket karşısında dehşete kapılarak, evlerini ve topraklarını terk ettiler. Acılarına kendi gözleri ile tanık olan biri Terk edildiler kaçmak istiyorlar, ama nereye kaçacaklarını bilmiyorlar diye yazmıştır160. İkinci yıl da böyle geçti. 1473 yılının sonbaharında Türkler, Aziz Nikolas (6 Aralık) günü civarında, Pertschach ve Feldkirch şehirlerine saldırırken, bir diğer birlikleri Sava Vadisi'nde belirdi ve tekrar Windischgretz'e saldırdılar. Yağmalar, acımasızca beş gün sürdü. Villach'taki aynı döneme ait 13 Ekim tarihli raporda, ölü köylülerin saman gibi .. hâlâ tarlalarda çıplak yattıkları belirtilip ve öyle büyük bir keder ki, bu ülkede hiçbir Hristiyan bundan daha büyük bir acı yaşamamıştır , denmekteydi161. 1474 yılında Wolfsberg, Judenburg ve Innsbruck'ta Türk akınlarının önünü kesmek için alınabilecek tedbirler hakkında görüş bildirmek için meclis toplantıları yapıldı, ama akınlar tekrarlanmadı. Papa, tekrar Alman prenslerine başvurdu ve Sultan Mehmed'i, dünyayı tek başına yönetmek isteyen hırslı bir tiran olarak tanımladı162. Yortu bayramı boyunca ayrıca Augsburg'da, açılışı çok daha sonraları yapılan yeni bir toplantı düzenlendi ve Papa vekili Aquileja Patriği Markus, II. Pius'un bildiğimiz fikirlerini gündeme getirdi. Bu toplantıda ayrıca Doğu'daki bütün kiliselerin çöküşünden ve Türklere 60 bin (.) esir getiren Karinya'nın yağmalanmasından bahsedildi, ama bu toplantı da imparatorlukta barış kararının alınmasından daha öte gitmedi163. Ekim ayında ise Macaristan'da tuz madenlerinden gelen gelirleri, her haneden vergi alınmasını ve Türklere karşı yapılacak savaştan elde edilecek teşvikleri düzenleyen bir toplantı yapıldı164. Ama geçen bütün bu hadiseler ve yapılan akınlar, Sultan Mehmed için sadece uç beyinin göz yumduğu küçük akınları idi ve 1474 yılından beri Anadolu'daki hadiselerle fazlasıyla meşgul olan Osmanlı Sultanı'nın büyük devlet siyasetinin bir parçasını oluşturmuyorlardı. Yaşlı Karaman Beyi İbrahim Bey, tıpkı Osmanlı Sultanı II. Mehmed gibi, bir cariyenin çocuğu olan altıncı oğlu İshak'ı kayırmasından dolayı meşru oğulları Pir Ahmed, Karaman, Kasım, Alaeddin, Süleyman ve Nure Sufi ile arasında çıkan iç mücadeleler sırasında hayata veda etmişti. Oğlu İshak'a hazinesi ile birlikte Silifke'yi vermişti. Buna kızan diğer oğulları, babalarını başkenti Konya'da kuşattılar. İbrahim Bey buradan kaçmayı başardı, ama kaçışı sırasında Gevale Kalesi'nde hayata veda etti. Babalarının ölümü, kardeşler arasıdaki kavgayı daha da ateşledi. Pir Ahmed, Konya'ya el koydu ve İshak'ı sancakbeyi olarak uzaktaki bir vilayete sürgüne gönderdi. Aynı zamanda tahtta en az onun kadar hakkı olan diğer kardeşleriyle de çatıştı. Süleyman ve Nure Sufi Osmanlı Devleti'ne başvurdular. Ancak İshak, tek başına yeterince tehlikeli olduğunu gösterdi. Türkmen lideri Uzun Hasan'a gitti, ve Erzincan ile Sivas'ı işgal eden barbarların bu güçlü hanı ile birlikte geri döndü. Türkmenler, Karaman topraklarında da güçlü düşmanlar olarak yağma yaptılar. Bu akınlardan ellerine 20 bin büyükbaş hayvanın geçtiği söylendi. İshak Bey ise atalarının tahtına geçmiş olmaktan hoşnuttu. Karaman Beyliği'nin yeni hükümdarı, Osmanlı hanedanının ezelî düşmanı olan Uzun Hasan'ın yardımı ile iktidara gelmiş olmasına rağmen, Osmanlı Sultanı'nın rızası olmadan çok uzun süre iktidarda kalamayacağını biliyordu. Bu yüzden, Osmanlı Sultanı'na, ünlü bir fakihin* oğlunu elçi olarak göndererek, Sultan Mehmed'in yanında bulunan iki kardeşinin ölünceye kadar Osmanlı Sarayı'nda kalması şartıyla Beyşehir ve Akşehir'i vermeyi teklif etti. Gelen tek cevap, derhal Çarşamba Nehri'ne kadar tüm bölgenin Osmanlı Devleti'ne verilmesi emri oldu. İshak Bey, bu talebi reddedince, Karaman'ın resmî mirasçısı olarak Pir Ahmed'in de aralarında bulunduğu Antakya Beyi'nin birlikleri diğer uç birlikleriyle birlikte üzerine gönderildi. İshak Bey Ermenek ya da nam-ı diğer Dağpazarı civarında yenildi ve ailesini Silifke'de tamamen korumasız bırakarak, hâmisi Uzun Hasan'ın yanına kaçtı. Sultan Mehmed, alçak gönüllülükle Silifke'yi yenilenin küçük oğluna bıraktı. İshak Bey tarafından Osmanlılara teklif edilen iki şehir ile Sıklan Hisarı ve Ilgın kaleleri dışındaki tüm diğer topraklar, Pir Ahmed'e verildi. Bu, Sultan Mehmed'in Karamanoğullarından birine Karaman'ı son verişi idi. Pir Ahmed'te Karamanlıların bilinen o bağımsızlık ruhu tekrar baş gösterdiğinde, Sultan Mehmed'in Pir Ahmed'i ortadan kaldırmak ve Karaman'ı Anadolu'daki Türk topraklarının bir sancağı hâline getirme kararı kesinleşti1. Pir Ahmed'in isyanı, 1463 yılında, Venedik'le savaş başlamadan önce meydana gelmişti. Asi Karamanlılara daha bir süreliğine göz yumuldu. 1465 yılının Nisan ayında Osmanlı Sultanı'nın Karaman'a karşı yapılacak bir sefer için hazırlıklar yaptığı iddiaları asılsız çıktı2. Ancak Sultan Mehmed, sonbaharda gerçekten de Anadolu'ya geçti. Pir Ahmed, kaçarak kendini Larende'ye kapattı. Veziriazam Mahmud Paşa ancak zorlu bir mücadeleden sonra onu bu son sığınağından da kaçırdı. Sayısız isyancı burada hayatını kaybetti. Turgudlu Türkmen aşiretinin adamları da davranışlarından dolayı cezalandırıldılar. Konya'nın en iyi tüccar ve zanaatkârları İstanbul'a götürüldü. Sultan Mehmed'in en büyük oğlu Şehzâde Mustafa, Karamanlıların halefi olarak, fakirleşmiş ve şerefi kırılmış bu şehirde sancakbeyi olarak bırakıldı. Kasım ayında sefer tamamlanmıştı. Sultan Mehmed, Afyonkarahisar üzerinden İstanbul'a geri döndü3. 1467'de Uzun Hasan, Maveraünnehr'in büyük hükümdarı Ebu Said'e karşı büyük bir zafer kazandı. Ebu Said, düşmanlarına teslim edildi ve ölümü onların elinden oldu4. Bu zaferden sonra konumu değişen Uzun Hasan, himayesine aldığı birinin bu şekilde kaçırılmasına sessiz kalamazdı. Pir Ahmed, ülkesine geri döndü ve 1470 yılında, Eğriboz alındıktan sonra eski Veziriazam Rum Mehmed Paşa ile çarpıştı. Ölçüsüz ve açgözlü veziriazam Varsakların Bey'i Üveys Bey ile de kısa bir süre sonra savaşmaya başladığından, Pir Ahmed'e karşı çok fazla bir şey yapamadı. Bunun üzerine Bosna Sancakbeyi İshak Bey Anadolu'ya çağrıldı. Geldikten kısa bir süre sonra Pir Ahmed'i ve müttefiki olan kardeşi Kasım'la birlikte Mezopotamya'ya kaçırdı. Karaman hükümdarlarının yeni başkenti Aksaray, Konya'nın akıbetine uğradı. Ölen Karamanlı İbrahim Bey'in iki oğlu daha o zamanlarda Edirne'deki mezarlarında yatıyorlardı. Gedik Ahmed Paşa'nın komutasındaki bir sefer ile ayrıca Alanya, Avrupa'ya kaçmak zorunda kalan son beyi Kılıç Arslan'ın elinden alındı ve birkaç ay sonra Silifke ile Karamanoğullarının son yerleşim yerleri de Osmanlı topraklarına katıldı5. 1471 yılının Mayıs ayında, sultanın oğlu , yani Şehzâde Bâyezid'in Karamanlıları yendiği ve Osmanlıların Suriye'deki bir isyancıyı destekledikleri haberleri Venedik'e ulaştı6. Uzun Hasan'ın iki seçeneği vardı Ya bu olanları kabul edecekti, ya da egemenlik haklarını bir savaşla kabul ettirecekti. Venedik, Macaristan ve papanın kışkırtmaları ile savaş açmaya karar verdi. Sanki, yerine geçtiği Timur'un zamanları geri geliyordu. Ama, I. Bâyezid'in hırsı kendisine miras kalan ve aynı amaçları güden Sultan Mehmed, Doğu'nun Türkmen asıllı Han'ı ile rahatlıkla boy ölçüşebilecek bir güce sahipti. Daha 1467 ve 1468 yıllarında Uzun Hasan, eski Trabzon topraklarına saldırmıştı. Avrupa'da, büyük Komnen ailesine ait şehrin Uzun Hasan tarafından zapt edildiği sanılıyordu7. O dönemlerde, Uzun Hasan'ın adı Batı'daki Hristiyanlar arasında daha fazla duyulmaya başlamıştı. Neredeyse 50 yaşında olmasına rağmen, çok güçlü olduğundan, sağ omzunda haç işareti taşıdığından ve İsa'ya inananlara karşı dostluğundan bahsediliyordu8. Ayrıca Sinop'u aldığı ve İstanbul'a saldıracağı, mütevazı bir şekilde Venediklilere Gelibolu'yu teklif ettiği ve Mısır Sultanı‘na teklifler götürdüğü, ama Müslümanların bu diğer hükümdarının bunları kabul etmediği söyleniyordu9. Gerçekte ise 1471 yılının bahar aylarında Gürcistan Kralı Konstantin'in bir elçisi Venedik'e gelip, Hristiyan kralın ittifak kurduğu bu hanın amaçlarını anlatmıştı10. Kısa bir süre sonra ise Uzun Hasan'ın elçileri de, birkaç Leh elçi eşliğinde Venedik'e geldi ve Venedik, ortak savaş planları hakkında görüşmek üzere Cattarino Zeno'yu Uzun Hasan'ın yanına gönderdi (Eylül). Cattarino Zeno, Türkmenlerin hüküm sürdüğü İran'a giden ilk Venedik elçisi idi11. 1471 yılının Haziran ayında, Sultan Mehmed'in eski Trabzon İmparatorluğu'nun topraklarına saldıran Uzun Hasan'a karşı hazırlıklara başladığı duyulmaya başlandı12. Gerçekte ise Komnenlerin eski topraklarına yapılan saldırı, 1472 yılının Mayısı'nda, Kral David'in uzun zaman önce Uzun Hasan'ın yanına kaçmış yeğeni ve ona tâbi olan Gürcü birlikler tarafından başlatılmıştı. Kapudan Paşa, Trabzon'u deniz tarafından savunmak için buraya 9 kadırga ve 25 gemi gönderdi13. Uzun Hasan, daha sonra yazın son günlerinde Ermeni Dağları'ndan indi ve Ağustos sonunda, uzun zamandır misafirleri olan, Sinop'un mirasçısı Kızıl Ahmed ve ölen İshak Bey'in kardeşi Karamanlı Kasım, Osmanlı sınırını aşıp, önce Tokat'ı aldılar. Eylül ayının son günlerinde, Amasya'da bulunan genç Şehzâde Mustafa'nın çok az sayıdaki birliklerini dağıttıktan sonra, Kayseri kuşatıldı ve kısa bir süre sonra bu şehir de alındı. Her yer acımasızca yağmalandı. Ankara'ya geldiklerinde ise kalenin direnişiyle karşılaştılar. Uzun Hasan, Erzincan'daki karargâhında kendine lâyık rakibinin gelmesini bekleyerek, hükümranlık şerefini korudu14. Kızıl Ahmed ve Karamanlı Kasım'a eşlik etmek üzere, veziri Bektaşoğlu Ömer Bey'i ve yeğeni Yusufça Mirza'yı göndermişti15. Sultan Mehmed, sonunda tehdit altındaki Anadolu topraklarına geçmek zorunda kaldı. Tecrübeli veziriazamı Mahmud Paşa'nın tavsiyelerine başvurduktan sonra, sadece orduyu değil, savaşabilecek durumda olan bütün gençleri topladı. İstanbul'da büyük savunma tedbirleri alındı. Sadece üç kapı açık bırakılıp, diğerleri taşla örüldü. Liman ise demirden bir zincirle kapatılacaktı16. Sultan Mehmed, vekili olarak genç Şehzâde Cem Sultan'ı tecrübeli danışmanlarının koruması altında Avrupa'da bıraktı. Büyük ordu, 5 Ekim'de Anadolu'ya geçmeye başladı. Sultan Mehmed, 12 Ekim'de Anadolu topraklarına ayak bastı. Ama sadece Afyonkarahisar'a kadar gelip, burada Şehzâde Mustafa'ya, yine Uzun Hasan'ın yanında bulunan Pir Ahmed'i de temsil eden Kasım'a karşı kış aylarında yapılacak savaşın idaresini bıraktı. Sultan Mehmed, tekrar İstanbul'a döndü ve Uzun Hasan, Mısır Sultanı'nın topraklarını da rahatsız etmek üzere Fırat boylarında kışlık karargâhını kurdu. Şehzâde Mustafa ve Anadolu Beylerbeyi Davud Bey, genç Karamanlı ve Uzun Hasan'ın yeğenine karşı yaptıkları savaştan zaferle ayrıldılar. Uzun Hasan'ın yeğeni ve belki de Kasım, galiplerin eline düştü ve boynu vuruldu17. Yusufça Mirza, Ocak ayında hayatını kaybederken, Kasım ise 1473 yılının baharında hâlâ kendi davası için çalışıyordu. Nihayet o da Osmanlıların üstün gücüne yenildi. Hristiyan birliği ile kurduğu ittifak bile onu kurtaramamıştı18. Uzun Hasan ise 1473 yılının bahar aylarında yapılacak büyük bir sefer için hazırlıklara başlamıştı. Elçilerinin talebi üzerine Venedik üç gemiyle birkaç top ve Kommaso di İmola komutasında 100 kadar topçu gönderdi. Farsça'yı iyi bilen Giosofatte Barbaro onlara eşlik ediyordu19. Ama Türk tarafında da kış boyunca o güne kadar görülmemiş büyüklükte bir sefer için hazırlıklar başlamıştı. Nisan ayında Sultan Mehmed, eski büyük ticaret güzergâhı olan İznik yolu üzerinden Yenişehir'e vardı. Rumeli sipahileri Gelibolu'dan karşıya geçirildi ve burada sultanla buluştular. Şehzâde Bâyezid ise babasını karşılamak için Amasya'dan Akçaâbâd'a geldi. Şehzâde Mustafa, o dönemde Konya'da sancakbeyi olarak bulunuyordu. Ordunun tamamı, birkaç hafta kalacakları Sivas'a yöneldi. Uzun Hasan, aynı dönemde Fırat Nehri kenarında Birecik'teki karargâhında idi. Memlük Sultanı ile başlattığı savaş, Rumların habis Sultanı ile bizzat karşılaşmasını engelliyordu. Kasım, 3 bin askerle Silifke, Kızkalesi ve Anamur limanlarını kuşatma altına alırken, Uzun Hasan birçok atlı ile birlikte oğlunu Malatya'ya gönderdi20. Kısa bir zaman sonra, herşey sanki Timur'un dehşet saçtığı günlerde yaşanan felaketlerin geri geleceğini işaret ediyordu. Önce, Sultan Mehmed'in oğlu Şehzâde Bâyezid küçük ordusu ile Şebinkarahisar'da Zeynel Han'a yenildi21. Akıncıların başında İran'a gönderilen Mihaloğlu Ali Bey, Fırat Nehri'ne kadar ilerledi. O da başarısız oldu ve kalan adamları ile birlikte bir kaleye sığınmak zorunda kaldı22. Genç Rumeli Beylerbeyi Has Murad, bunlardan aşağı kalmak istemedi ve harekete geçerek, Türkmen hafif süvari birliklerinin kendisini beklemekte olduğu büyük sınır nehrinin kıyılarını görene kadar durmadı. Uzun Hasan, burada düşmanlarını ablukaya aldı Rumeli Beylerbeyi Has Murad, Zeynel (Kör Zeynel) ile mücadelesi sırasında öldü. Turahanoğlu Ömer Bey, Hacı Bey, Ahmed Çelebi ve diğer komutanlar esir alınarak, Uzun Hasan'ın karargâhına getirildiler. Mihaloğlu Ali Bey'in kardeşlerinden biri, bu savaşta ölürken, bir diğeri de özgürlüğünü kaybetti. Ali Bey ise yaralı olarak kaçmak zorunda kaldı23. Bu arada Sultan Mehmed, bu mağlubiyetten habersiz harekete geçmişti. Daha Bayburt yakınlarında (Otlukbeli'nde) Türkmenlere rastladı. Bu arada Şebinkarahisar'ı zapt eden ve Konya'ya yönelen24 Uzun Hasan, iki oğlu Uğurlu Mehmed ve Kör Zeynel ile birlikte bu Türkmen birliklerinin arasında idi. Elde ettiği zaferden dolayı cesareti iyice artmıştı. Uzun Hasan'ın oğulları, Şehzâde Mustafa ve Şehzâde Bâyezid komutasındaki sipahiler tarafından oluşturulan kanatlara dikkatsizce saldırdılar. Hızlı atları ve eğri kılıçlarına rağmen, böyle birlikleri mağlup edecek durumda değildiler ve Osmanlı topçuları, Uzun Hasan'ın saflarında büyük boşluklar açtı. Kısa zaman sonra Şehzâde Mustafa'ya Kör Zeynel'in kesik başı getirildi. Bâyezid de kendisine verilen görevleri layıkıyla yerine getirdi. Uzun Hasan, bu savaşı yerinden hareket bile etmeden ve yeniçerilerini savaşa sokmaya bile gerek duymadan kazanan Sultan Mehmed'in önünden kaçtı (10 Ağustos)25. Sultan Mehmed, çok sayıda esir aldı, ancak aralarından Uzun Hasan'ın veziri de dahil olmak üzere âlimleri, savaşa zorla katılan Karakoyunlular ın liderlerini ve Timur ile oğlu Miranşah'ın soyundan gelenleri serbest bıraktı. Diğerleri ise acımasızca katledildi. Sultan Mehmed, bu hadiseden sonra kendisine teslim olan Şebinkarahisar üzerinden İstanbul'a döndü ve sonbaharın ilk günlerinde buraya vardı. Bir sonraki yıl içerisinde Gedik Ahmed Paşa, Anadolu birlikleri ile Ermenek'i, Pir Ahmed'in Konya'ya götürülen ailesinin bulunduğu Minan'ı ve son olarak Silifke'yi almayı başardı. Şehzâde Mustafa, Develi Karahisarı teslim almak üzere eski Karaman başkenti Konya'dan geldi. Kasım ortadan kayboldu ve Pir Ahmed birkaç ay sonra kaçak olarak Şam civarında öldü26. 1475 yılının yazında Uzun Hasan'ın Erzincan'da savaşa hazır bir vaziyette beklediği ve savaşı devam ettirmek niyetinde olduğu dedikoduları asılsız çıktı27. İran sınırı Şehzâde Bâyezid tarafından oldukça iyi korunuyordu hatta Türkmenlerin elinden Torul'u almayı başarmıştı28. Böylelikle Osmanlı Sultanı'na karşı kurulan Hristiyan-Türkmen birliğinin de sonu gelmişti. 1474 yılı içerisinde Paul Ogniben ve ardından Ambrosio Cotarini, Sultan Mehmed ile yapılacak savaş hakkında görüşmek üzere Tebriz'e gönderildi, ama boşuna. Uzun Hasan'ın ve Gürcistan Kralı Georg'un Kefe üzerinden Avrupa'ya gelen ve 16 Haziran tarihinde Venedik'te görkemli bir merasimle karşılandıktan sonra Roma ve Napoli'ye geçen elçileri de başarısız oldular. Ayrıca İran'dan yeni dönmüş olan Cattarino Zeno'nun Venedik Senatosu'na verdiği rapor işe yaramadı29. Trevisano'nun gönderdiği elçiler aracılığıyla Kırım Tatarlarını, Tuna boylarındaki din kardeşlerine karşı yapılacak bir savaş için kazanmaya yönelik planının getirdiği tek sonuç, Venedik'in 1476 yılının Nisan ayında ilk Tatar elçilerini merasimle karşılaması oldu30. Bunlar arasında en gayri ciddi proje, 1472 yılının Haziran ayında vekili Gianbattista Volpe aracılığıyla Thomas Paleologos'un kızı Zoe ile evlenen31 Çar İvan'ın, gerçek mirasçısı olarak İstanbul üzerinde hak iddia etme projesi idi32. Eski Haçlı Seferi ruhunun artık canlanması mümkün değildi ve en son zaferi ile Sultan Mehmed, dünyadaki hiçbir gücün kendisi ile yarışamayacağını fazlasıyla göstermişti33. Kendisine has soğukkanlı güvenle Avrupa'daki sınırlarının kesin çizgilerini belirlemeye başladı. Önce, uzun zamandan beri vergisini ödemeyen, sultanın Eflak vasalına savaş açan ve yiğit Mihaloğullarının Tuna boylarındaki hanedanına açıkça savaş ilan etmiş olan Boğdan'a bir ordu gönderilmesi gerekiyordu. Prens Stefan, bunun dışında, savaşı kaybettikten sonra bile kendisine iddialı mektuplar yazan Uzun Hasan'ın dostu idi34. Boğdan Prensi, gerçek bir hükümdar ve başkomutana dönüşmüştü. Ülkesinin ekonomik çıkarlarını çok iyi gözetmesini biliyor ve Boğdan'ın Balkan Yarımadası'ndan kaçan Slav kültürünün sığınağı ve dinî mimarlık sanatının merkezi hâline gelmesi ile övünüyordu. Özellikle tahtta hak iddia edenlerin entrikalarını engelledikten sonra, çok önemli bir liman olan Kili'yi eline geçirmek istiyordu ve 1465 yılının Ocak ayında ani bir baskınla bunu başardı. 1467 yılının sonlarına doğru, Kral Matyas'ın otoritesine karşı Erdelli isyancılarla ilişki kurdu ve bir sonraki yılın kış aylarında Kral Matyas'ın saldırısına uğradığında, Baia'da kuşatıldı, yaralandı ve kaçmak zorunda kaldı35. Stefan daha sonra, tahtta hak iddia eden selefi Petru Aron'dan kurtulmak için Seklerin ülkesine saldırdı. Boğdan, 1469 yılında Kırım Tatarlarının büyük bir akınına uğradı ve bunlar Besarabya'nın ormansız vadilerinde geri püskürtüldü. Bu akınlar, yaklaşık olarak Venediklilerin, sadece Suriye, Karaman ve Türkmen bölgelerindeki Müslümanları değil, genelde Türk kökenli olup, uzun zaman önce Müslümanlığa geçip, büyük Tatar ismini devralarak, genelde sahillere egemen olan Cenevizlilerle iyi ilişkiler içinde yaşadıkları Kırım Yarımadası'ndan yola çıkarak, Turla Nehri'nin ötesinde bulunan Moskova ve Litvanya-Lehistan topraklarını kolayca tahrip ederken, daha zor da olsa kimi zaman Boğdan topraklarını tahrip eden Kırım Tatarlarını, tuhaf da olsa, Osmanlılara karşı kışkırtma düşüncesine kapıldıkları döneme denk geliyordu. Şirinlerin beyi Mamak'ın başka bir grup akıncısı aynı zamanda Zitomir ve Trembovla dolaylarını yağmalıyorlardı. Mamak'ın kardeşi Eminek, 20 Ağustos 1469 yılındaki muharebede Boğdanlılara esir düştü ve ancak 1473 yılında esaretten kurtulabildi. Prens Stefan, bu arada Tatar Hanı (Mengli Giray)'nın elçilerini sakat bırakmaya ve kazığa oturtmaya cüret etti36 ve Turla Nehri yakınlarındaki Raut Nehri kenarında güçlü Orheiu Kalesi'ni inşa ettirdi37. Bugün Avusturya'ya bağlı Bukovina'da bulunan en güzel Boğdan Manastırı Putna, Stefan'ın berbat kâfir süvarilerine karşı kazandığı bu zaferin anısına yapılmıştır. Tatarların istilası, Tuna beylerinin ve Eflak Prensi Radul'un izni ile yapılmıştı, zira Osmanlılar, Macar Kralı'nın düşmanı olan Prens Stefan'a, Macaristan'la yeniden tehlikeli bir savaşa girmek zorunda kalmaktan korkmadan saldırabiliyorlardı. 1469 yılının yaz aylarında Stefan, Tatarlarla uğraştığı bir sırada, birkaç Türk gemisi Kili önlerinde belirmişti. Mihaloğulları, Saline Şehri'ni işgal etmeye niyetlenmişlerdi. Buna kızan Boğdan Prensi Stefan, 1470 yılının kış aylarında Eflaklı komşusu Radul'a saldırdı ve 27 Şubat tarihinde çok önemli bir mevki olan İbrail'i aldı. Leh Kralı Kazimir, Ağustos ayında Lvov (Lemberg)'a kadar geldi ve Stefan'dan tekrar sadakat yeminini almak için Podolya'daki Kameniçe'ye kadar ilerlemek istedi. 1471 yılında Radul, Boğdanlı Boyarları alenî düşmanı hâline gelen Stefan'a karşı kışkırttı ve Boğdan'ın güneyine bizzat geldi. Tehdit altındaki prens, hainlerin boynunu vurdurdu ve prensliğin güneybatısındaki Suçava'da kazandığı zaferle Eflakları geri çekilmeye zorladı. Radul, sınırlarını Putna Nehri kenarında Craciuna Hisarı'nı ve Teleajin Nehri kenarında, nehrin adını taşıyan Teleajin Hisarı'nı inşa ettirerek, koruma altına aldı. Türklere ait Yergöğü Şehri'ne yakın bir yerde bulunan yeni başkenti Bükreş, basit hisarlar, tabyalar ve şarampollerle müstahkem bir hâle getirildi. Kısa zaman önce Kral Matyas'a karşı, Macaristan tahtında hak iddia eden Leh Kralı Kazimir'i desteklemiş olan Stefan, yanında sadece savaş sırasında yardım vaat etmiş Erdelli Seklerin kalmış olmasına rağmen38, bu hazırlıklar ve tedbirler karşısında cesaretini kaybetmedi. 8 Kasım 1473 yılında sınır nehri Milcov'a geldi ve 10 gün sonra sınır boylarında Rimnik Çayı kenarında herşeyi belirleyecek olan savaş başladı. Mağlup olan Radul, Türklere ait Yergöğü'ne kaçtı eşi Maria ve iki kızı, Stefan'ın esiri olarak Boğdan'a götürüldü. Stefan, Boğdan'a dönmeden önce Macarların, Türklerin, hatta Eflaklı Boyarların bile iznini almadan Bükreş'te, altmışlı yıllardan beri Erdel'de yaşayan eski (1453'ten önceki) Eflak prenslerinden Basarab Laiota'yı tahta çıkarttı. Boğdan Prensi'nin ve himayesine aldığı Eflak Prensi'nin bu iktidarı çok uzun süreli olmayacaktı Radul'a karşı kazandıkları zaferin tek sebebi, Mihaloğullarının o dönemde Anadolu'da Uzun Hasan'a karşı yapılan sefere katılmış olmaları idi. Geri döndüklerinde Basarab Laiota Aralık ayında Boğdan'a kaçmak zorunda kaldı ve meşru Prens Radul tekrar eski konumuna getirildi. Ama Tuna boylarının sipahileri, Vaslui'ye kadar gelen Stefan'a saldırmaya cesaret edemediler. Yine de yeni Rumeli Beylerbeyi Boşnak Hadım Süleyman Paşa'nın sefere çıkmasına gerek kalmamıştı ve 1474 yılının tamamını rahatlıkla Arnavutluk'ta İşkodra'ya karşı yapılacak savaşa harcayabilirdi. Radul aniden öldüğünde, bu beklenmedik ölümde parmağı olması icap eden Basarab Laiota, sultanın sadık vasalı hâline geldi ve Tuna boylarında düşmanlıklar böylelikle sona ermiş gibi görünüyordu (Mayıs-Haziran 1474). Ama Osmanlı Sultanı, kendisine bu şekilde gösterilen saygıdan fazlasını bekliyordu. Stefan'dan, Kili Limanı'nı geri istiyor ve düşmanlıklarının bedeli olarak da Akkirman Limanı'nı talep ediyordu. Tabii ki, o güne kadar ödemediği vergiler de tahsil edilecekti. Stefan, bu talepleri kibirli bir şekilde reddetti ve Erdelli voyvodalardan Balsius Magyar ile anlaşarak, 1 Ekim tarihinde Teleajin Hisarı'nı zapt etti. Birkaç gün sonra Sekler Kontu Stefan Bathori, Laiota'yı tahttan indirdi ve yerine muhtemelen Basarab'ın aynı adlı oğlunu tahta çıkarttı. Bu hadiseler, Sultan Mehmed'in Anadolu'daki yorgunluklardan sonra dinlendiği İstanbul'da duyulunca, henüz Arnavutluk'ta bulunan Hadım Süleyman Paşa'yı asi Prens Stefan'a saldırarak, bütün isyancılara örnek olacak bir mağlubiyete uğratmak için Boğdan'a gönderdi. Stefan, Rumeli Beylerbeyi'ni bugün bile kilisesinin ve evlerinin harabeleri görünen Vaslui Kasabası'nda karşıladı. Yanında Bathori'nin birkaç Macar birliği ve 5 bin Sek vardı. Lehlerin bu savaşa bir birlikle katılmaları düşünülemezdi bile, zira herşey çok çabuk gelişmişti ve Lehlerin silahlanmaları her zaman çok uzun sürerdi. Böylelikle Stefan, çoğu özgür Boğdanlı köylüler olmak üzere, yaklaşık 30 bin askere sahipti. Hadım Süleyman Paşa, yanında Mihaloğullarından Ali ve İskender Beyler ile birlikte Niğbolu üzerinden geldi ve burada artık Hristiyan düşmanı olan Laiota ile birleşti. Tuna boylarında bazen geçici olarak Ocak ayında bile görülebilen bahar havası altında, yolların mahvedilmiş ve kullanılamaz hâle getirilmiş olduğunu gördüler. Vaslui'den geçen büyük ticaret yolu da aynı durumda idi. Türkler, Vaslui'yi geçtikten sonra, birbirine karışan ve geçilmesi imkânsız ormanların arasında kıvrılarak akan Racova (Racovitza) Nehri'ne geldiler. 10 Ocak 1475 tarihinde Hadım Süleyman Paşa aniden sisler arasından baskına uğradı. Ok yağmuru ve birkaç top, savaşın kaderini belirledi Osmanlılar, geri çekildiler ve labirente benzeyen bu topraklarda kaçarken, acımasızca katledildiler. Eflak köylüleri, Boğdan köylüleri ile birleştiler ve küçük birliklere saldırıp, onları yok ettiler. Stefan'ın kibirli zafer yazısı ile Batı Avrupa'ya, 1474 yılında İşkodra önlerinde savaşırken, birçok devletin kendi gelecekleri hakkında kaygılanmasına ve titremesine sebep olan Rumeli Beylerbeyi'nin bu önemli mağlubiyetinin haberi ulaştı. Yaşlı dul Sultan Mara, Türklerin hiçbir zaman bu kadar büyük bir mağlubiyet yaşamadıklarından şikâyet ediyordu Batı'daki ordu, neredeyse tamamen yok olmuştu. Mihaloğlu Ali Bey, ceza olarak makamından alındı ve zindana kapatıldı39. Böylece, Sultan Mehmed'in düşmanının karşısına bizzat çıkması gerekti. Gerçekten de İstanbul'dan yola çıktı ve kuzeye doğru birkaç gün ilerledi, ama nikris hastalığı daha ileriye gitmesini engelledi40. Beylerbeyi Hadım Süleyman Paşa komutasındaki kara birlikleri yollarına devam etmediler41. Sadece birkaç dağınık birlik, Boğdan limanlarının çevrelerinde görülüyordu42. 180 kadırga, 3 kalyon ve yaklaşık diğer 300 parça deniz aracından43 oluşan Osmanlı Donanması ise 19 Mayıs'ta Karadeniz'in kuzey sahillerine doğru yola çıktı. Kara birliklerinin mutlaka katılımı gerektiğinden, Stefan tarafından harabeye çevrilmiş Kili ve Akkirman limanlarının fethi dönüş yolunda gerçekleştirilecekti. Kaptan-ı Derya Çakırcı Yakup Reis'in bağlı bulunduğu donanma başkomutanı Gedik Ahmed Paşa44, filonun tamamı ile Cenevizlilere bu büyük ticaret şehrini fethetmeye niyetlendiklerini belli etmeden, Kefe'ye yöneldi. Kefe'de o dönemlerde Tatarca'dan bozma Orgusi diye anılan Lehlerden, Macarlardan, Romenlerden ve Rumlardan oluşan mutat paralı askerî birlikler vardı. Ayrıca Tatar soyundan gelen bir taht mirasçısı da bu şehirde yaşıyordu. Şehir sakinleri, herhangi bir saldırı beklemediklerinden, başka yardım istememişlerdi. Limanda hiç savaş gemisi yoktu ve bu şartlar altında, özellikle de Tatarların düşmanları oldukları hesaba katılırsa, ciddi bir direniş düşünülemezdi. Şehir, dört gün içinde kolayca alındı ve teslim olma çağrısında bulunan şehir sakinleri, daha önce de kendini kanıtlamış Osmanlı prensiplerine göre iyi muamele gördüler. Sadece yabancı askerler idam edildi. Kefe'ye bağlı bölgenin tamamı derhal teslim olmayı kabul etti45. Venedik'e ait Azak (Tana) da aynı akıbete uğradı46 ve daha sonra, Ghizulfilere ait Matrida (Mategra) fethedildi47. Aralık ayında birkaç Türk birliği, Tatarlar ve Hristiyan komşularınca Mankup, Türklerin ise Mankub dedikleri Theodori'ye yöneldiler. Burada Trabzonlu Komnen hanedanının son mensupları hüküm sürmekteydi. Hükümdarlıkları, bir kale ve çevresinde birkaç köyle sınırlı idi - toplam 30 bin hane . Mankuplu Ulubey'in ünü duyulmuştu. Atalarından biri olan Aleksios, Cenevizlilerle savaşmıştı. 1475 yılının başlarında, savaşı sevmeyen İsaak Komnenos başta idi. Kız kardeşi Maria, kısa bir süre önce Boğdan Prensi Stefan'la evlenmişti. Diğer kardeşi Aleksander ise Boğdan Sarayı'nda yaşıyordu. Eniştesi tarafından, ağabeyinin yerine geçmek üzere Mankup'a gönderildiğinde, İsaak'ı öldürttü. Şimdi ise Türkler, Aleksander'a, ailesi ve Boğdanlı muhafızlarına acımasızca saldırıyorlardı Komnen hanedanı mensuplarının hepsi öldürüldü, ama kadınlara dokunulmadı48. Bu hadiseden sonra Gedik Ahmed Paşa ülkeyi, hanları Mengli Giray, İstanbul'daki esareti sırasında Osmanlı Sultanı'nın hükümranlığını, kesin bir kaynaktan öğrenemediğimiz şartlar dahilinde kabul eden Tatarlara bıraktı49. Sadece Kefe'ye yeniçeriler yerleştirildi. Mankup ise bakımsız kaldı, kiliseleri ve sarayları harabeye dönüştü50. Bu sefer de Lehlerden gelecek yardımı boşuna bekleyen Stefan, 12 Ağustos tarihinde, Türklere karşı savaşa ortaklaşa girmek için Macar Kralı Matyas ile barışmıştı. Belki de Macaristan, 1465 yılından itibaren diğer Hristiyan güçlerinden titizce saklanan 10 yıllık bir ateşkes yapmıştı ve taahhütleri şimdi sona eriyordu. Nitekim Matyas, bundan sonra ülkesinin Doğu'daki menfaatleri ile ilgilenmeye karar verdi. Gedik Ahmed Paşa, ordusunun bir kısmını Kili'ye ve Akkirman'a karşı göndermişti, ama sultanın ilan edilen yeni teşebbüsü bir sonraki yıla ertelenmişti. Böylelikle yıllardan sonra ilk kez saldırı sırası Hristiyanlara gelmişti. Kralın, Türklerin barış elçilerinin karşısına çıkartmayı alışkanlık hâline getirdiği Kazıklı Voyvoda Vlad'ın, ülkesi Eflak'ı tekrar geri alma planları Laiota'nın Osmanlı'ya tâbi olması ile engellendi51. Kişisel cesareti ve köylülerinin mükemmel özelliklerine rağmen, kendini Tuna Türklerine karşı savaşacak güçte hissetmiyordu. Ayrıca Laiota'ya şüphe ile yaklaşıyor ve sırf onun için Yergöğü, Turnu, vs. gibi yerlere saldırmak, işine gelmiyordu. Tuna Nehri boyunca Petervaradin'e kadar gelen Kral Matyas ise Belgrad'ın batısında, ahşap kuleleri toprakla doldurularak52, inşa edilmiş olan ve Türklerin, Macaristan'da ve Almanya'da aldıkları esirleri geçici olarak getirdikleri Böğürdelen (Sabac) Kalesi'ni kuşattı53. Böğürdelen, 1475 yılının Aralık ayında, Türklerin kış karargâhlarına çekildikleri bir zamanda kuşatılmıştı. Türkler karşısında en fazla övgü gören ve kralın babasının miras bıraktığı 2 bin Romen asıllı Erdelli, Stefan'ın 12 bin atlısı, 20 bin piyadesi ve birkaç topu , ayrıca 8 bin atlı Boyar ve 30 bin (.) sıradan askerle Eflak'tan İstanbul'a doğru ilerleme projesinden artık tabii ki bahsedilmiyordu. Şimdilik önemli olan sadece Mihaloğullarının yokluğundan yararlanarak, Türk akıncılarının 1471 yılından beri göz koydukları toplanma yeri olup54, Sava Nehri'nin bir adası üzerinde bulunan Böğürdelen Kalesi'ni ele geçirmek ve bu kaleyi, Belgrad'ı ve Severin'i kullanarak Sırbistan'ın nehir hattını Türklerin akınlarına karşı koruyabilmekti. Kral Matyas, Aralık ayının sonlarına kadar Belgrad'da kaldı. 2 Şubat tarihinde ise bizzat Böğürdelen önlerine geldi55. Bu arada Türklerin civardaki kalelerinin askerî birlikleri de Macarlara saldırdı56. Böğürdelen'i kurtarmak için buraya gelen Ali ve İskender Bey (2-3 Şubat), Kral'a karşı savaşma cesaretini gösteremediler57. Birkaç hafta sonra, kuşatmanın 41. günü olan 15 Şubat'ta, kale nihayet teslim oldu. Osmanlılar için bu çok küçük bir kayıptı, ama Kral Matyas için bu hadise Avrupa'da cesareti ve Hristiyan davası için gösterdiği fedakârlıklarla övünmek için çok iyi bir fırsattı58. Böğürdelen, Hristiyanlarla iskân edildi. Müteakiben geri dönüldü. Ancak kış aylarında Kazıklı Voyvoda diye anılan Vlad Tepeş ve Sırbistan'ın taht varisi, cesaretinden dolayı Ejderha lakabı ile bilinen ve eniştesi ünlü Varad Piskoposu Johann'dan dolayı Salankamen'de yaşayan59 Gregor'un oğlu Vuk'un komutası altındaki bazı birlikler, beklenmedik bir şekilde Bosna'ya saldırdılar. Osmanlı Sultanı, burada sözde eski kralların soyundan gelen Matyas adındaki bir devşirmeyi başa geçirmişti, ancak Macarlara göre Bosna Kralı hâlâ yaşlı Nikolas Ulyaki idi. Ama çatışmalar sırasında Ulyaki'nin adı hiç duyulmadı60. Vlad ve Vuk, Sava Nehri'ni geçerek, geceleri az bilinen yollardan ilerlediler. Öncüler, pazar kurulduğu bir günde Türk kılığına girerek, Srebrenica'ya ani bir baskın düzenlediler ve 127 bin akçe ile beş libre saf gümüşle birçok ipek kumaş götürdüler. Hızlı ilerleyen öncülerin eline ayrıca Kuşlat Şehri de düştü. Geçtikleri her yeri yağmalayıp, yıktılar ve Türklere alışık olan ve malını mülkünü cesurca savunun Hristiyan köylüleri bile esirgemediler. Müslümanlar, gaddar Vlad tarafından parça parça doğrandılar ve diğerlerini korkutmak için kazıklara oturtuldular. Osmanlı komutanlardan hiçbirinin bunları takip etmeye niyeti yoktu Affedilmiş olan Ali Bey, Hadım Süleyman Paşa'nın emri ile Karadağ geçitlerinde kışın geçmesini bekliyordu61. Macar Kralı'nın ve Romen vasalı 62 Stefan'ın, papanın vekili Eğri Piskoposu, Venedik ve Haçlı Seferi'nin diğer taraftarları arasında kararlaştırılan ortak teşebbüsleri yine gerçekleşmedi. Buna karşın Sultan Mehmed 1476 yılının Mayıs ayında63, hükümdarına karşı gelmeye cüret eden Boğdanlı hain Stefan'ı cezalandırmak üzere Tuna boylarına geldi. Banat sınırlarına da akınlar düzenleyen sipahiler64, Mihaloğulları tarafından korunan Sava Nehri'ne yöneldiler. Semendire'de her iki devletin sınır koruyucuları karşı karşıya geldiler. Kral Matyas ise aynı dönemde Napoli Prensesi Beatriks ile yapacağı ikinci evliliğin hazırlıkları içinde idi. Ancak Tımışvar Banat'ına yapılan akınların intikamı aynı yıl içerisinde Vuk, Yakşiçler, Doczy ve diğerleri tarafından alındı, hatta Mihail Szilagyi'nin esir alındığı yere kadar ilerlediler65. Bosnalılar ise hiç rahatsız edilmeden Dalmaçya'yı taciz etmeye başladılar ve Macaristan Kraliçesi'nin güvenli bir yolculuk yapmasını sağlamak için oldukça ciddi güvenlik tedbirlerinin alınması gerekti66. Aynı dönemde, Kral Matyas'ın Semendire'de inşa ettirdiği kaleler de tahrip edildi67. Temmuz ayı başında Varna üzerinden buraya gelen Sultan Mehmed, Dobruca'da Tuna Nehri üzerinde, Romenler tarafından Oblucita diye adlandırılan İsakçı Geçidi'ne vardı. Nehrin sol kıyısındaki Boğdan'a geçtiğinde siyasetini yine diğer yöne çevirmiş olan Laiota onu karşıladı. Aynı anda diğer taraftan Mengli Giray'ın Tatarları başkent Suçava (Suceava/Soçi)'ya yönünde Boğdan topraklarında ilerlediler. Stefan'ın hiçbir ordusu onların yağmalarına engel olamadı ve aslen Mankup'un Komnen hanedanından gelen Boğdan Prensesi Maria, Tatarlardan müstahkem bir mevki olan Hotin Kalesi'ne kaçtı. Turla Nehri'nin diğer tarafında Kamaniçe karargâhındaki Leh asilzâdeler ise yerlerinden bile kıpırdamadılar. Sultan Mehmed, Boğdan topraklarını boydan boya geçen Seret Nehri'ni geçti ve sağ kıyısında doğrudan Suçava'ya saldırdı. Stefan, nihayet Prut Nehri kenarında 15. yüzyılda kurulmuş yeni bir şehir olan Yaş (Jassy)'taki karargâhından ayrıldı ve aynı nehri geçerek, dağlara yöneldi. Yüksek dağların eteklerine kurulmuş Piatra Şehri'nden üç saat mesafedeki ormanlarda, burada yapılan büyük savaştan sonra adı Razboieni olarak değiştirilecek olan Akdere (Valea Alba)'nin adını aldığı küçük bir çayın kenarında, yerini aldı. Osmanlı ordusu, 24 Temmuz'da ateşe verilen Roman ve saldırıya uğramayan Piatra Neamt Kalesi'ni geçerek, 26 Temmuz'da Boğdanlıların burada kurdukları pusuya vardı. Romen ordusu neredeyse tamamen Boyarlardan oluşuyordu, zira köylülerin çoğuna, Seret Nehri'nin diğer kıyısında Tatarların saldırısına uğrayan ailelerini korumak için nehri geçmelerine izin verilmişti. Boğdanlı asilzâdeler vatan ve inanç uğruna yapılan fedakârlığın çok güzel bir örneğini oluşturuyorlardı. Silahları, Türklerin saflarında büyük kayıplara yol açtı68. Başlarında Trabzonlu Mehmed Ağa'nın bulunduğu yeniçeriler bile kurşunlardan kaçmak için yere yattılar. Sultan, sadık adamlarının çabalarını bizzat yönetmek zorunda kaldı. Muharebe gün boyunca gecenin geç saatlerine kadar devam etti, zira Boğdanlılar bir türlü geri çekilmek istemiyorlardı. Büyük mücadelelerden sonra Boğdanlı Boyarların büyük bir kısmı ölmüştü. Stefan, onunla aynı adı taşıyan Bosna Kralı'nın kaderinden kıl payı kaçmayı başardı. Sultan Mehmed, muharebeden sonra başkent Suçava'ya yöneldi ve derhal teslim olan şehir, ateşe verildi. Dönüş yolu, böylesine uzak ve kendi muhafızları tarafından sistematik olarak tahrip ve terk edilen topraklarda genelde olduğu gibi yeterince zorlu idi. Tıpkı Bosna Kralı Stefan'ın Hersek seferinde olduğu gibi, fatihler ülkeden ayrıldıkları gibi Stefan dağlarda saklandığı yerinden çıkıp tekrar topraklarına geri döndü. Türkler için bu sefer, 1462 yılında Eflak'a karşı yapılan seferden daha başarısız geçmişti. Sultan Mehmed, gerçi Petru Aron'un 1456 yılından beri Boğdan rehinesi olarak Osmanlı Sarayı'nda tutulan oğlu, Boğdan taht varisi Aleksandru'yu beraberinde getirmişti, ama tahta çıkartılması mümkün olmadı. Boğdan'daki tek güçlü kaleler Piatra Neamt, Hotin ve Akkirman saldırıya uğramadıklarından ve kaleleri savunmaya hazır vaziyette bekleyen69 Roman'a ve Suçava'ya yeniçeriler yerleştirilmediğinden, Stefan'a yapılan saldırının tek sonucu, Boyarların güçlü ve cesur sınıfının önemli ölçüde zayıflatılması ve ülkenin acımasızca yağmalanması oldu. Boğdanlılar ve yeni komutanları Bathori komutasında, Türklere karşı bir intikam seferi düzenleyen Erdelliler, Eflak'ı Osmanlıların siyasi bağlarından koparma teşebbüsünde bulundular. Komşu topraklarına saldırma emrini alan Laiota, kısa bir süre sonra, Ağustos ayında Boğdan geçitlerinde nöbet tuttuktan sonra genç Basarab'ı 70 ya da Vlad Tepeş'i tekrar tahta oturtmak için gelen Bathori'nin birlikleri ile karşı karşıya geldi. Tıpkı kendisinden önce Radul gibi, güçsüz Laiota da Yergöğü'ne sığındı. Tırgovişte ve Bükreş şehirleri kolayca zapt edildi ve 1476 yılı Kasım ayının ortalarına doğru yeni ordusu ile gelen Stefan ve tekrar tahta oturan Vlad, sadakat ve kardeşlik yemini ettiler. Stefan, müttefikine küçük bir muhafız alayı bıraktı, zira Mihaloğlu'nun birlikleri saldırdığında bu muhafız alayı da onu kurtaramadı Aralık ayı içerisinde Vlad, Bükreş yakınlarında, muhtemelen Balteni'de öldürüldü. Bu acımasız Türk düşmanı, Snagov Manastırı'nda yazısız bir taşın altına gömüldü. Türkler, aynı zamanda Böğürdelen'e71 saldırdılar ve kış aylarında yapılan bu sefer sırasında şehri tekrar geri aldılar72. Romen Tuna boylarında yaşanan kaos bununla bitmedi. 1477 yılı Kasım ayının başlarında Laiota yine mülteci olarak Erdel'e sığınmıştı. Zira Bükreş'e döndükten hemen sonra, Macar Kralı'nın burada bulunan subaylarına sadakat yemini etmişti. Oğlu genç Basarab , Stefan'ın himayesi altında Eflak'ta hüküm sürüyordu. İlk zamanlarda Türklere vergi ödemedi. Ancak Mihaloğlu kardeşler Ali ve İskender Bey, 1479 yılının sonbaharında Erdel'e saldırma teşebbüsünde bulunduklarında, konumu değişti. Türkler, bahar aylarında73 Eflak'a girdiler ve II. Basarab babasından farklı bir yol izlemedi Onlara erzak temin ve rehberlik etti. Kral Matyas, Türklerle ateşkes antlaşması yapmış ve Sırp Peter Doczy'yi74 sultanın huzuruna göndermiş olmasına rağmen, Rotenturm (Turnu Roşu) Geçidi'nden, akıncılar tarafından derhal tahrip edilen Sibiu civarındaki zengin topraklara götürdü 200 köy ateşe verildi. Ülkeyi üç yıl önce Boğdan'ın yaşadığı gibi bir felaketten korumak için Bathori derhal Banat'ın Romen kökenli komutanı Knez Peter Kinizsy ile Vuk ve Yakşiç ailesine tâbi Sırplar birlikte buraya geldi75. Banat'a girişi sağlayan geçidin yakınlarındaki Kenger-Mesoe (Kenyermezö)'de -demek ki Osmanlılar, olası bir muharebeden hızlı bir şekilde geri çekilerek kaçınmak niyetindeydiler- Osmanlıların saldırısına uğradılar. Dört saat süren bir mücadeleden sonra, gün batımında akıncıların küçük ordusu, 13 Ekim tarihinde geri püskürtüldü. Basarab'ın 4-5 bin kadar piyadeden oluşan Romenlerin neredeyse tamamı yok oldu. Budin'e Mihaloğlu kardeşlerin öldüğü ve yoldaşları Semendireli Malkoçoğlu Bâli Bey'in de ağır yaralı olduğu haberi ulaştı76. Gerçekte ise sadece Mihaloğulları Ali ve İskender Bey'in maiyetinden İsa Bey, taş duvar gibi dimdik durduktan sonra 77 ölümcül derecede yaralanmıştı. Birkaç gün sonra ormanda ölüsü bulundu ve yaralı olan Bathori'ye kesik başı getirildi. Esirlerin arasında Mihaloğullarının genç akrabaları da vardı78. Türkler 1480 yılında yıkıcı akınlarını Macaristan'a kadar yaydıklarında, bu teşebbüsü pahalıya ödemek zorunda kaldılar. Kral, onları takip etti ve Bosna Banatı'na girerek, Türklerin Bosna Eyaleti'ni Hersek bölgesine kadar atlarla geçerek ateşe veren Sırpları ve başka çeteleri gönderdi (Kasım 1480)79. Beylerbeyi Davud, oğlu ile birlikte esir alınmaktan son anda kurtuldu. Ancak daha sonra Hristiyanların elinden ganimetlerinin çoğunu tekrar geri aldı. Diğer Hristiyanlara bırakmak zorunda kalmamak için esirler Macarlar tarafından öldürüldü. Bosnalı Eflaklar, özellikle Politze ve Radobila, Macar Kralı'na yardım etmişlerdi. Kinizsy ise aynı zamanda Semendire'den Alacahisar'a kadar uzanan bölgeyi tahrip etmişti. O dönemlerde birçok Hristiyan aile Macaristan'a yerleştirildi. Gerek karada, gerekse Tuna Nehri üzerinde Malkoçoğlu Bâli Bey'e karşı başarılı bir savaş veriliyordu80. Türk kaynaklarına göre ise Macarlar hem Semendire'de, hem Bosna'da mağlup olmuşlardı81. Kral Matyas, bütün suçu Davud Bey'in üzerine atarak, ağabeyi ve kandaşı II. Mehmed'e karşı kendini savundu82. Nitekim daha 1481 yılında Mihaloğulları Orsova'yı almaya çalıştılar. Erdel Voyvodası, yeni bir saldırıyı geri püskürtmek için hazır bekliyordu. Ancak Tuna Türkleri Mayıs ayında Boğdan üzerine yürüdüler ve Baçau Eyaleti'ne kadar her yeri yakıp yıktılar Onlara Stefan'a karşı rehberlik eden yine Basarab'ın kendisi idi83. Yaklaşmakta olan Stefan'dan korktukları için değil, II. Mehmed'in ölüm haberi üzerine geri döndüler. Sultan Mehmed'in hedefleri arasında Macaristan'la savaşmak yoktu ve en ince ayrıntısına kadar düşünülmüş genişleme planlarında önemli bir rol oynamıyordu. Diğer taraftan Kral Matyas da II. Mehmed'e karşı verilecek zorlu bir savaşta kendini göstermek niyetinde değildi. Onun siyaseti, mümkün olduğunca farklı bölgelerde küçük başarılar elde etmek ve kulağa yabancı gelen isimlerle zaferler ve fetihlerle adını duyurmaktan oluşuyordu. O, babasının şövalyelik ruhunu ve Hristiyanlık coşkusunu almamıştı. Ruhunda, Angiovinlerin 14. yüzyılda izledikleri o büyük siyasetten hiçbir şey yoktu. Aksine, kibri ve istikrarsızlığı, dur durak bilmeyen bir hayalci olan ve kendi adından söz ettirmekten hoşlanan Kral Sigismund'a benziyordu. Osmanlı Sultanı, onu nasıl değerlendireceğini çok iyi biliyordu ve böyle bir adamın tehlikeli olamayacağının bilincinde idi. Arnavutluk'un ve Mora'daki yerlerin tamamını Venediklilerin elinden alma ve yapılacak antlaşma ile bunlardan feragat etme amacını, Macar Kralı'nı düşünmek zorunda kalmadan gerçekleştirebilirdi. 1475 yılında Ayamavra Dükü Leonardo, Venedikli dostları için daha iyi şartlar kazanmak için aracılık yapmaya çalıştı, ama boşuna84. Aynı yıl içerisinde Girolamo Zorzi'nin elçi olarak gönderilmesi de işe yaramadı. Ağustos ayında, kendisine Venedik Limni, Akçahisar ve Maina'yı bırakmamaya kesin kararlı olduğundan, barışı sağlamak için daha fazla çaba göstermesine gerek kalmadığı talimatı ulaştırıldı85. Venedik, böyle bir kayba göz yummaktansa, Macar Kralı'nın istemeye doymadığı yüksek meblağları vermeye razı idi86. Kral Matyas'ın da ciddi çabaları boşuna idi. Daha 1477 yılında, sultanın Boğdan'a yaptığı seferden hemen sonra, Türkler Venedik'in bütün sınır topraklarına saldırmaya başladılar87. Mayıs ayında Rumeli Beylerbeyi İnebahtı'ya geldi. Ancak, Venedik donanma kaptanı atak davranıp, İnebahtı'ya 11 kadırga ile Osmanlılardan üç gün önce vardı ve kuşatma birkaç hafta sonra, 25 Temmuz tarihinde kaldırılmak zorunda kaldı. Boğdan seferinde Racova Nehri kenarındaki Podul İnnalt'ta mağlup olan Rumeli Beylerbeyi Hadım Süleyman Paşa, bu hadiseden dolayı görevinden alındı ve yerine Davud Paşa getirildi. Yeni bir Mora savaşı için büyük hazırlıkların yapıldığı Venedik'te, İnebahtı kuşatmasının kaldırıldığı haberi büyük sevinç yarattı ve şükran ayinleri yapıldı88. Kısa bir süre sonra, İnebahtı'nın müdafii Loredano'nun, Limni'nin komşu adası İpsara (Psara)'ya birliklerini indirmesi üzerine, Türklerin Limni Adası'ndaki Kokkinon Kalesi'ne saldırmaktan vazgeçmesiyle bu sevinç daha da büyüdü89. Nitekim, Türkler Sakız Adası'ndan ödenmemiş vergileri toplamışlar ve Venedikli bir vasal olarak kabul edilen Takımadalar Dükü'nün90 merkez adası Nakşa'yı, sürekli olarak işgal etmeye gerek duymadan, harabeye çevirmişlerdi. Venediklilerin Arnavutluk'taki konumu ise bu kadar olumlu değildi. Temmuz ayında, Akçahisar'ın ve başka bir kalenin daha91, başlarında yiğit Gedik Ahmed Paşa'nın92 bulunduğu Arnavut Sancakbeyi'nin atlıları tarafından rahatsız edildiği duyuldu. Venedikliler, Nikolas Dukaşen'le ittifak kurmuşlar ve Eylül ayında İtalya'dan ayrıca taze birliklerin katıldığı birkaç bin Arnavut askere sahiptiler. Bu yüzden Hristiyanlar kendilerini, Akçahisar'dan dört mil uzaklıktaki Tirana Vadisi'nde karargâh kurmuş olan düşmanları ile açık alanda yapılacak bir muhaberede karşılaşacak kadar güçlü hissediyorlardı. Ama Arnavutların ihanetinden dolayı büyük bir mağlubiyete uğradılar Aralarında General Francesco Contari'nin ve sekiz subayın bulunduğu yüzlerce İtalyan, savaş alanında öldü93. Sultan Mehmed'in istediği gibi bir barış antlaşmasına yanaşmayan inatçı Venedik için, Boşnakların Friuli'ye yaptıkları büyük saldırı, en büyük darbelerden biri olacaktı. Venedik, buradaki tüm nehirlere ünlü bir ustaya bentler inşa ettirmiş ve bunların savunması için birkaç birlik yerleştirmişti. Ama bunlar, akıncıların başı Ömer Bey'in umurunda değildi İsonzo Nehri kenarında bir çatışma sırasında, kurnaz Türkler tarafından etrafları sarılan komutan Girolamo Novello ve oğlu hayatlarını yitirdiler ve Venedikliler, İsonzo ve Tagliamento nehirleri arasındaki köylerin yanışını seyrettiler. Verona, başına gelebileceklerinden korkmaya başladı. Nihayet Vittorio Soranzo binlerce iyi eğitilmiş asker ve küçük bir filo ile Friuli'ye geldiğinde, akıncılar ganimetleri ile birlikte çoktan gitmişlerdi94. Her yıl bir akın yapma alışkanlıklarına bağlı kalarak - 1476 yılının sonbahar aylarında yine büyük bir akın düzenlenmişti - başka Bosnalı birlikler Sava Nehri'nin diğer kıyısındaki İstirya topraklarında bulunan Gurkfeld'de ortaya çıkmışlar ve Sackmann hariç Agram (Zagreb), Varajdin, Feistritz, Sussenheim ve Drava (Drau) Nehri'ne kadar olan sahayı acımasızca yağmalamışlar ve her yeri kırıp geçirmiş ve esir almışlardı . Büyük bir felakete uğrayan Karinya üzerinden geri döndüler ve tüm projelere, antlaşmalara ve diyet meclisi kararlarına rağmen, hiçbir yerde ne imparatorun, ne Salzburg Başpiskoposu'nun, ne komşu Bavyera Prensleri'nin, ne de Tirol'da hüküm süren Sigismund'un birliklerine rastlamadılar. Henüz felakete uğramamış bu asilzâdeler, zavallı köylülere ve vatandaşlarına Hristiyanlık namına acımakla yetindiler95. İmparator tarafından 1 Mart 1478 tarihi için Freisingen'de yapılması kararlaştırılan imparatorluk meclisi toplantısında, tehdit altındaki toprakların kurtarılması için hiçbir şey yapılmadı96. Bosnalı akıncılar, 1478 yılında tekrar akın ettiler ve birincisinden daha fazla kazanç sağladılar. 22 Temmuz'da Friuli'deki İsonzo Nehri'ni geçerek, Cormons üzerinden Alman İmparatorluğu'nun eyaletlerine girdiler97. Temmuz ayında, Mihaloğlu İskender Bey'in98 komutasındaki akıncılar, Geiltal (Vadisi'ne) ya da daha aşağıdaki Karinyola (Kernten)'ya doğru