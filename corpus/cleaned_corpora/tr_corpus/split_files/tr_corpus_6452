de, bu, olasısız düşünülür. "Abelisaurus"’un bilinen tek kafatası fosili, özellikle sağ tarafı olmak üzere, eksiktir. Damağın çoğu da kayıptır. Eksik parçalara rağmen, uzunluğu yaklaşık 85 cm kadardır. Carnotaurus gibi bazı diğer abelisauridlerde olan kemikli bir ibiği ya da boynuzları olmasa da, burun ve gözlerinin üzerinde olan kabaca hortum benzeri, keratinden olmayan ibikler, fosilleşme sürecinde yok olmuş olabilirler. Ayrıca, kafatasında, pek çok diğer dinozorda da bulunan ve kafasının ağırlığını azaltan çok büyük boşluklar vardı. Abelisaurus, Patagonya’da bulunan pek çok dinozordan biridir. Başlangıçta, Allen formasyonundan (Arjantin’de Geç Kretaseden kalma bir formasyon) gelmiş olarak göründü; ama sonraki araştırmalar onun daha yaşlı olan Anacleto formasyonundan olduğunu kanıtladılar. Anacleto, 83-80 milyon yıl öncesine tarihlenen, bir jeolojik formasyondur. Kamaniçe Kamaniçe şu anlama gelebilir: Aleksey Grigoryeviç Orlov Aleksey Grigoryeviç Orlov (Rusça: Алексей Григорьевич Орлов) (d. Novgorod, 24 Eylül 1737 – ö. Moskova, 24 Aralık 1807) Rus generali ve soylu bir Rus ailesi olan Orlov ailesinin üyesi. Rusya imparatoriçesi II. Katerina'nın gözde komutanlarından biri olan Aleksey Orlov Çeşme Deniz Savaşı'nda Rus donanmasının komutanıydı. 1762 yılında Rus Çarı III. Petro'nun tahttan indirilmesiyle sonuçlanan saray darbesinde önemli bir rol oynadı. Tahttan indirilen çarı kendi elleriyle öldürdüğü sanılmaktadır. II. Katerina'nın tahta çıkmasından sonra en gözde komutanları arasına girdi. 1769 yılında II. Katerina tarafından Mora Yarımadasındaki Yunanlar arasında isyan çıkartarak Rusya'nın güdümünde bir Yunan Devleti kurdurmakla görevlendirildi. Bu görevde başarısız olmakla birlikte kumandanlığını yaptığı Rus donanması 1770 yılında Çeşme Deniz Savaşı'nda Osmanlı donanmasını büyük bir yenilgiye uğrattı. Bu başarısından dolayı Orlov'a imparatoriçe tarafından Çeşmenski nişanı takdim edildi. 1775 yılında emekliye ayrılarak Moskova'da kendi çiftliğinde yarış atları yetiştirdi. 1807 yılında Moskova'da öldü. Harry Potter'daki büyülü nesneler listesi Aşağıdaki listede Harry Potter evrenine ait büyülü nesneler yer almaktadır. Tüm nesneler J. K. Rowling'in yazdığı kitaplarda adı ve işlevi ile anlatılmaktadır. Harry Potter evrenine ait bu nesneler çeşitli zamanlarda farklı işlevler için kullanılmıştır. İletişim ve ulaşım amaçlı olarak kullanılanlardan efsanevi eserlere, şaka nesnelerinden spesifik olarak ve tekil kullanım geçmişi olan nesnelere kadar farklı alanlarda ve amaçlarda kullanılmış belli başlı ve kayda değer olanlar listelenmiştir. Bazı nesneler dizi boyunca devamlı kullanıldığı gibi ("Süpürgeler") bazı nesneler sadece bir defa kullanılmış veya bahsedilmiştir ("Gubraithia Ateşi"). Burada nesneler işlevleri ve türlerine göre kategorize edilmiş olup bunlar seride yazar tarafından bu şekilde sınıflandırılmış olmayabilir. Seri boyunca kitaplarda nesneler farklı sıklıkta görünmüştür. İlk kitapta daha az sayıda nesne bulunsa da ilerleyen kitaplarda bu sayı katlanarak artmıştır. Olay örgüsünün karmaşıklaşması ve kullanılan mekanların artmasına binaen hikâye serim, düğüm ve çözüm bölümlerinde kahramanların ihtiyaçları ve olay akışı gereğince farklı kategorilerden eşyalar kullanılmıştır. Temel eşyalar kullanım işlevi ve görünme sıklığı ile ilişkilendirilebilir. İletişim ve ulaşım araçları, Karanlık nesneler, Ölüm Yadigarları, oyun aletleri, iksirler, şaka nesneleri ve yazı nesneleri temel eşya kategorilerinin başında gelir. Genel olarak bu eşyalar bir büyücünün gündelik yaşamında veya büyücülük dünyası için ihtiyaç duyulan nesnelerdir. Bu nesneler kitaplarda okul içinde, turnuvalar ve çeşitli organizasyonlarda, okul dışında, Sihir Bakanlığında, konutlarda ve diğer yerlerde kullanılmıştır. Genel kullanıma ait nesneler olduğu gibi belli karakterlerle özdeşleşen eşyalar da vardır. Görünmezlik Pelerini ve İki Taraflı Ayna Harry Potter ile özdeşleşmişken sihirli bir motosiklet Rubeus Hagrid, Uçan Araba Bay Weasley'le, Çapulcu Haritası Weasley Kardeşler ve Harry, Hermione ve Ron ile, Hortkuluklar Lord Voldemort'la, Mürver Asa Albus Dumbledore'la özdeşleşen nesnelere örnek verilebilir. Bunun dışında asalar, kazanlar, şaka nesneleri, çığırtkanlar ve oyun aletleri genel kullanıma ait nesneler arasında sayılabilir. "Harry Potter ve Zümrüdüanka Yoldaşlığı"nda Hermione Granger, Dumbledore'un Ordusu üyeleri arasında haberleşmeyi sağlayan büyülü paralar oluşturmuştur. Gerçek Galleonlar gibi üstlerinde numaralar bulunur; normallerinde parayı yapan cin cüceyi belirleyen bu seri numaraları, büyülü paralarda ise Harry kendininkini ayarladığına otomatik olarak değişerek bir sonraki buluşmanın gün ve saatini göstermektedir. Paralar üzerindeki sayılar değiştiğinde ısınarak sahibini uyarmaktadır. "Harry Potter ve Melez Prens"te, Draco Malfoy Hogwarts'taki iletişim engellerini aşmak için bir çift büyülü para kullanır, böylece Imperius laneti etkisindeki Madam Rosmerta ile bağlantıda kalabilmektedir. Draco daha sonra bu fikri, Lord Voldemort'un Ölüm Yiyenleri ile Kara İşaret yoluyla iletişim kurmasından etkilenerek paraları hazırlayan Hermione'den edindiğini söyler. "Harry Potter ve Ölüm Yadigarları"nda Neville Longbottom DO paralarını Luna Lovegood ve Ginny Weasley gibi kişileri Harry, Ron ve Hermione Hogwarts'a geri döndüklerinde uyarmak için kullanır. Çığırtkan ciddi bir kızgınlığı göstermek için ya da sadece bir mesaj iletmek için kullanılan kan kırmızısı renginde bir mektup çeşididir. Açıldığında, gönderenin sesinin şiddeti büyüyle yükseltilmiş şekilde olduğundan herkes tarafından duyulur. Eğer açılmazsa kendini patlatır ve ses daha da kötü ve bir kulak tırmalayıcı sesle konuşur. Film versiyonunda, Çığırtkan'ın origami tarzında dudaklardan oluştuğu ve daha sonra kendini küçük parçalara ayırdığı görülür. Harry Potter ve Sırlar Odası filminde Ron Weasley babasının büyülenmiş arabasını çalıp Harry ile birlikte Hogwarts'a uçarak gittikten sonra annesi Molly Weasley'den bir Çığırtkan alır. Neville Longbottom, bir keresinde büyük annesinden bir Çığrtkan aldığını ve önemsemediğini, sonrasında sonucun felaket olduğunu belirtir. Neville Longbottom Harry Potter ve Azkaban Tutsağı'nda, Sirius Black, Gryffindor ortak salonuna girmek için onun kaybettiği parola listesini kullandığında büyük annesinden bir Çığırtkan alır. Daha sonra Harry Potter ve Ateş Kadehi'nde, Hermione Rita Skeeter'ın Harry ile kendisinin birlikte olduğu hikayesini yayımlandıktan sonra Çığırtkan alır. (Film versiyonunda bu olaya değinilmemiştir.) Son olarak Zümrüdüanka Yoldaşlığı'nda, Albus Dumbledore Petunia Dursley'e amcası Vernon Harry'i kapı dışarı etmeye çalışınca, Harry'nin Privet Drive'da yaşamasına izin vermesi için yaptıkları anlaşmayı hatırlatıcı olarak bir Çığırtkan gönderir. (Filmde bu olaya değinilmemiştir.) Filmde Harry, Mafalda Hopkirk'ten okul dışında uygunsuz büyü kullandığı için Hogwarts'tan atıldığını ve asasının kırılacağını bildiren bir Çığırtkan alır. Harry Potter evreninde, bir görünmezlik pelerini giyen kişiyi görünmez kılar. Görünmezlik pelerinleri birkaç tiptir. Çok nadir bulunan ve bir o kadar da pahalı nesnelerdir ve "Demiguise"lerin derilerinin ipek haline getirilmesi ile yapılır. Bu büyülü otçullar (Harry Potter Dünyası'nın) Uzak Doğusu'nda bulunurlar. "Gerçekleri Gösterme Büyüsü" veya bir "Kamaştırma Büyüsü" ile normal bir pelerin haline getirilebilirler. Bu pelerinler zamanla görünmezlik yeteneklerini kaybederler ve çeşitli büyüler ile hassas hale getirilebilirler. Harry'nin pelerini üç Ölüm Yadigarı'ndan biri olarak gerçek bir görünmezlik pelerinidir ve görünmezliğini sonsuza kadar devam ettirecektir. Pek çok basit büyüye ve efsuna (örneğin çağırma büyüsü) karşı dayanıklıdır. Görünmezlik pelerinleri giyen kişinin sadece varlığının görünülürlüğünü gizler, fakat giyen kişinin cisim (katı) olma özelliğini yok etmez, yani kişiye dokunulabilir. Alastor Moody'nin sihirli gözü görünmezlik pelerini giymiş kişileri görme özelliğine sahiptir. Kediler (Mrs Norris) ve yılanlar (Nagini) gibi yaratıklar koklama ve duyma gibi bazı güçlü duyuları sayesinde görünmez kişilere karşı daha güçlülerdir, bu yüzden pelerinler ile bu yaratıklardan gizlenmek insanlara nazaran daha zordur. Kitaptaki Ruh Emiciler görme yeteneğine sahip değildirler bunun yerine insanların umutsuzluklarına göre hareket etme yeteneğine sahiptirler; bu sayede Ruh Emiciler görünmezlik pelerininden etkilenmezler. Harry'nin pelerini haricinde, Moody'nin iki tane pelerininin olduğu bilinmektedir. Bunlardan birini Zümrüdüanka Yoldaşlığı hareketi sırasında Sturgis Podmore'dan ödünç almıştır. Diğerini ise Barty Crouch Senior oğlunu Azkaban'a gönderilmekten kurtarmak için kulanmıştır. Seri boyunca pek çok sefer karakterler Harry'nin görünmezlik pelerinini giydiğinden şüphelendikleri veya sezdikleri şekliyle yansıtılmışlardır: Snape Harry tarafından takip edilirken yaklaşıp boşluğu yakalamış olsa da (görünüşte) şüphelenmiştir; "Melez Prens"te Draco Malfoy Harry'yi tren kompartımanında fark eder ve başarılı bir "Petrificius Totalus" (beden kilitleme) büyüsüyle etkisiz hale getirir ve Harry kazara pelerinini giymesine rağmen çevresindeki nesneleri hareket ettirir; "Sırlar Odası"nda Albus Dumbledore, Cornelius Fudge Hagrid'i Azkaban'a götürmek için geldiğinde ve Lucius Malfoy uzaklaştırma cezasını Dumbledore'a vermeye gelince Hagrid'in evinde Lucius Malfoy'la konuşurken Harry ve Ron pelerinin altındayken onları hisseder. Püfür sıradan bir çakmak gibi görünen Dumbledore'un icat ettiği alettir. Bir ışık kaynağından ışığı emip tekrar yerine koyarak kullanıcısının gizliliğini sağlamak amacıyla kullanılır. "Harry Potter ve Felsefe Taşı"nda, Dumbledore, Püfür'ü Dursley'lerin yaşadığı yer olan Privet Drive'ı karartmak için kullanmıştır. Dumbledore Püfür'ü Harry'yi Dursley'lerden alıp Grimmauld Meydanı 12 Numara'ya götürmekle görevli Deligöz Moody'ye ödünç vermiştir. "Melez Prens"te ise Dumbledore Püfür'ü Harry'yi Privet Drive'dan almadan önce kullanır. Son olarak "Ölüm Yadirgarları"'nda görülen Püfür, Dumbledore tarafından Ron'a miras bırakılır. Ron sinirlenip arkadaşlarını terk ettikten sonra Püfür'ün eve dönmek için gereken yolu gösterdiğine dair özelliği ortaya çıkar. Ron bu nesne sayesinde Hermonie'nin sesini ismini söylerken duyar ve Püfür'ü kullandığında bir ışık Ron'un içine girer ve böylece Harry ve Hermione'nin bulunduğu kampa geri dönmesini sağlamış olur. Rowling'e göre Dumbledore'un onu Ron'a bırakmasının sebebi Ron'un Harry ve Hermione'ye göre biraz daha yol gösterilmeye ihtiyaç duymasıdır. Şanlı El, Knockturn Yolu'ndaki Borgin ve Burkes'te bir yastık üzerinde sergilenen bir el olarak tarif edilir. Bir mum ele yerleştirildiğinde sadece sahibine ışık verir. ilk defa Draco ve babası Lucius Malfoy, Harry Potter ve Sırlar Odası'nda, Knockturn Yolu'ndaki Karanlık Sanatlar mağazası Borgin ve Burkes'ü ziyaret ettiğinde bahsedilmiştir. Draco, Eli almak istediğini babasına söylediğinde Lucius elin bir hırsız aracı olduğunu söyleyerek bu isteğini reddetti. Aynı adlı filmde Harry elini içine soktuğunda çıkarmakta zorlanmıştır. Harry Potter ve Melez Prens'te Draco "Peru Anında Karanlık Tozu" kullandıktan sonra Şanlı El'i kullanarak Ölüm Yiyenler'i İhtiyaç Odası'ndan çıkarırken Dumbledore'un Ordusu üyelerinin arasından görülmeden geçirmek için kullandı. Bir Hortkuluk bir kişinin ruhunun bir parçasını sakladığı ve kişiyi ölümden koruyan bir nesnedir. Eğer Hortkuluk'un sahibinin bedeni yok olursa kişi hayatta kalmaya devam eder. Eğer Hortkuluk'un sahibi öldürülürse bedenindeki ruhu öbür dünyaya geçmez ve "Melez Prens"te belirtildiği gibi bedensiz olarak var olur ve bir büyücü tarafından diriltilebilir. Eğer bir kişinin tüm Hortkulukları yok edilirse ruhun tek sığınağı beden olur ki onun da yok edilmesi kişiyi nihai sonuç olan ölüme götürür. Bu yöntem Voldemort tarafından ölümsüzlüğe ulaşmak için seçilmiştir. Önceki romanlarda öyle oldukları ortaya çıkmamış olsa da Hortkuluklar ilk olarak "Harry Potter ve Melez Prens"te açıklanmıştır. Rowling, Horace Slughorn'un açıklayıcı anlatısını kullanarak bir Hortkuluğun yaratılması için birinin, en kötü iş olan ve "ruhu paramparça eden" bir cinayet işlemesi gerektiğini ortaya koyar. Cinayetten sonra bir büyüyle koparılan ruh bir nesneye kapatılır ve böylece nesne Hortkuluğa dönüşür. Rowling gerekli büyünün ne olduğunu açıklamamıştır. Dizinin son kitabında Hermione büyüyü "En Karanlık Sanatın Sırları" adlı bir kitapta bulur. Rowling, Harry Potter Ansiklopedisi'nde onun Hortkuluk yaratmak için gerekli büyüyü ve süreci detaylı olarak ortaya çıkarmaya niyetlendiğini belirtir. Hem cansız nesneler hem de canlı varlıklar, her ne kadar hareket edip kendisi adına düşünebildiği için kullanımının riskli olduğu söylense de Hortkuluk olarak kullanılmıştır. Bir büyücü veya cadının yaratabileceği Hortkuluklar için sayı sınırı yoktur. Yaratıcının ruhu giderek daha küçük parçalara bölündüğü için insanlık doğasını kaybetmeye ve ruh kararsız olmaya başlar. En sonunda, yalnızca özel koşullarda yaratıcının bilgisi ve isteği dışında olarak bir ruh parçası başka bir nesneye mühürlenebilir. Böylece nesne, her Hortkuluk gibi, iradeyi etkiler ve yaratıcının ölümsüzlüğünü korur ve böylece "Karanlık Nesne" olmaz. Örneğin, Voldemort Nagini üzerinde sıradışı bir kontrol sağlamış ve sonuçta "Ölüm Yadigarları"nda Nagini Voldemort'la, Harry'nin Godric's Hollow'da olması konusunda iletişime geçebilmiştir. Cansız nesnelerden yapılan Hortkulukların yok edilmesi son derece zordur. Ezmek, kırmak ya da yakmak gibi sıradan yöntemlerle yok edilemezler. Yok etmek için bir Hortkuluk çok ciddi zarar görmelidir ki sihirle telafisi mümkün olmasın. Çok nadir büyülü nesne veya sihir bu etkiye sahiptir (Fiendfire, Gryffindor'un Kılıcı ve Basilisk dişi bahsedilmiş ve kullanılmıştır, son ikisi Basilisk zehrine sahip olduğu için böyle bir etki verebilir). Bir kere Hortkuluk yok edildiğinde içindeki ruh da yok olur. Eğer Hortkuluğu yapan kişi bilerek büyü yoluyla işlediği cinayetten büyük üzüntü duyarsa Hortkuluk etkisi bozulabilir. Bu üzüntünün acısı o kadar işkenceli olabilir ki kişi ölebilir. Voldemort'un Hortkulukları "Harry Potter" romanlarının devam eden hikâye akışına temel oluşturmaktadır. Yedi sayısı büyüde güçlü olduğundan Voldemort ruhunu bu sayıya bölmeye karar vermiş, altısını Hortkuluklara yerleştirmiş birini içinde tutmuştur. Voldemort, Potter ailesine saldırdığında farkında olmaksızın altıncı Hortkuluğu olan Harry'yi yarattı. Bedeni geri seken Öldürücü Büyü'yle yok olduğunda ruhunun bir parçası koparak odada sağ kalan tek şeye, Harry'ye tutunmuş ve böylece onu Hortkuluk'a dönüştürmüştür. Sonrasında Voldemort, Harry'nin altıncı Hortkuluk'u olduğunun farkında olmadan yılanı Nagini'yi dönüştürerek amaçladığı altılık koleksiyonuna ulaşmaya çabalamış ve toplamda ruhunu yedi değil sekiz parçaya (bedenindeki dahil olmak üzere) ayırmıştır. Olayları daha da karmaşıklaştıran şey ise Harry dahil dizi boyunca hiç altı Hortkuluk'tan fazlası bir arada var olmamıştır: Nagini Hortkuluk olduğunda bir tanesi (Tom Riddle'ın günlüğü) zaten yok edilmişti. Voldemort'un isteyerek yarattığı Hortkulular'ın hepsi kendince önemi olan veya duygusal değeri olan şeylerdir. Bazılarını bulunup yok edilmemeleri için dikkatli bir şekilde saklamıştır ancak Nagini'yi çeşitli durumlarda emir verme amaçlı olarak kullanmış ve günlük de Voldemort'un planı dahilinde daima Muggle doğumluları Hogwarts'tan atmak için bir silah olarak kullanılmıştır. Büyü koruması olmasa bile Hortkuluklar fiziksel güç kullanımı veya asa marifetiyle yok edilemezler. "Harry Potter ve Sırlar Odası"nda Hortkuluk olduğunu bilmeksizin Harry, Ginny'yi onun etkisinden kurtarmak için isteyerek günlüğü Basilisk dişiyle yok eder. "Harry Potter ve Melez Prens"te günlüğün keşfi Dumbledore'un diğer Hortkuluları arayışına başlamasına iten bir kanıt olmuş, yalnızca Voldemort'un ruhunu parçaladığına kuvvetli bir delil olmanın yanı sıra iyi biçimde korunan başka diğerlerinin de olduğunu, günlük gibi onları da silah olarak kullanma riskini verdiğini ortaya çıkmıştır. Rowling "Pottermore"da, Quirinus Quirrell'ın Harry'nin okuldaki ilk yılında Voldemort'un ruhunun bedenini sahiplenmesiyle geçici Hortkuluk işlevi gördüğünü belirtmiştir. Ancak bariz bir fark vardır ki Quirrell'in bedenindeki ruh parçası biçimleyici bir varlık olmaksızın yaşamaya devam edebilecek durumdadır. Böylece ruh Quirrell'ı bırakarak onu yeraltı odalarında ölmeye terk etmiştir. Buna binaen, sürgün yıllarındayken Voldemort'un yer edindiği fare ve yılanlar gibi hayvanlar da geçici Hortkuluk olarak değerlendirilebilir. Tom Riddle, Hogwarts'taki öğrenciliğinin beşinci yılından önceki yaz mevsiminde on beş yaşındayken, anne tarafından dedesi Marvolo Gaunt tarafından sahip olunan bir yüzüğü kullanarak ilk Hortkuluğu yarattı. Muggle babasını öldürdükten sonra nesneyi büyüledi. Yüzük, "Melez Prens"in dördüncü bölümünde Albus Dumbledore tarafından yok edilmiş bir şekilde tanıtıldı. Bir Düşünseli anısında, Riddle'ın amcasının anılarını değiştirerek babası ve dedesini öldürmüş gibi gösterdiği amcası Morfin Gaunt'tan gelen sihirli bir sembol ile yazılı bir siyah taşı olan altın yüzüğü aldığı ortaya çıkar. Riddle, Hogwarts'ta hala öğrenci iken yüzüğü takar fakat sonunda onu Gaunt ailesinin yaşadığı evde saklar. Bu, Dumbledore "Zümrüdüanka Yoldaşlığı" ve "Melez Prens" olayları arasındaki yaz tatilinde onu bulana kadar birkaç efsun tarafından korunmuş ve altın kutuya yerleştirilmiş bir şekilde döşeme tahtalarının altında gizli kalır. Dumbledore ilk Hortkuluğu, yüzüğü parmağına geçirdikten sonra yüzüğün lanetleri yüzünden yaralanmış olsa da nesneyi Godric Gryffindor'un Kılıcıyla yok eder. Yara sağ eline geçici olarak şekil bozukluğu verir ve eğer Severus Snape tarafından müdahale edilmeseydi onu kısa sürede öldürebilirdi. Snape lanetin etkisini Dumbledore'un kurumuş sağ elinde ve kolunda kıstırarak yavaşlattı ancak nihayetinde olduğu gibi onu ölmekten kurtaramadı. Zarar gören yüzük bir süreliğine müdürün odasındaki masanın üstünde kalmıştır. Ölümünden önce Dumbledore yüzüğün siyah taşını altın bir Snitch'in içine gizlemiş ve bunu da Harry'ye vasiyetnamesiyle intikal ettirmiştir. Dumbledore taşın aslında üç Ölüm Yadigarı'ndan biri olan Diriltme Taşı olduğunu sonradan öğrenmiştir. Bu onun yüzüğü parmağına takmasının da sebebidir: yüzüğü kullanarak çok önceden ölmüş ailesinden özür dilemeyi ummuş ama onun bir Hortkuluk olduğunu ve ölümcül efsunlarla korunmuş olabileceğini unutmuştur. Voldemort hayatı boyunca taşın diğer büyülü güçlerinin farkında olmamıştır. Dumbledore, Voldemort'un ölüm korkusu ve sevdiği birinin olmaması nedeniyle taşı esas özelliği için kullanma gereği hissetmediğini belirtmiş ve Marvolo'nun taşın gerçek hikayesiyle uzaktan ilgilendiği ya da farkında olduğundan şüphelenmiştir. Tom Riddle, günlüğünü Hogwarts'taki altıncı yılında ikinci Hortkuluğunu yaratmak için kullandı. Büyüyü, devre arkadaşı Mızmız Myrtle'ı Basilisk ile öldürdükten sonra yaptı. Günlük, "Sırlar Odası"nın on üçüncü bölümünde ortaya çıktı ve Harry tarafından aynı kitabın dönüm noktasında yok edildi. Voldemort, düşüşünden önce Hortkuluk'u Lucius Malfoy'a emanet etti. Nesnenin çekici büyüsel güçlerinin farkında olmasına rağmen Malfoy, günlüğün bir Hortkuluk olduğunun farkında değildi ve Voldemort ona günlüğün silah olduğundan bahsetmiş ancak kendisinin Malfoy'un onu kullanmasına yol gösterici konumda olacağına inanmıştır. Malfoy, Arthur Weasley'yi gözden düşürmek ve suç şüphesi yüksek bir Karanlık Nesneden kurtulmak için günlüğü Ginny Weasley'nin diğer kitapları arasına kazanına gizlemiştir. Tom Riddle'ın ruh parçası Ginny'yi ele geçirmiş ve onun aracılığıyla Sırlar Odası'nı yeniden açmıştır, sonuç olarak kızın hayatını elinden almaya başlamıştır. İkinci kitabın sonunda Harry, Ginny'yi kurtardı ve günlüğü Basilisk zehrine sahip dişi batırarak yok etti ve böylece onu (kitaplarda) yok edilen ilk Hortkuluk yaptı. Harry'nin Dumbledore'a günlüğün davranışlarıyla ilgili yaptığı bilgilendirme Dumbledore'un Voldemort için, bir değil de birden çok Hortkuluk yapmış olabileceği yönünde sezilerini başlatan olay olmuştur. "Beni en çok cezbeden ve düşündüren şey günlüğün bir koruyucu kadar bir silah olarak da düşünülmesi" sözü, Voldemort'un bir çeşit yedekleme yapmış olabileceğini ima etmektedir. Ayrıca Malfoy'un, Voldemort'un günlüğün okula gizlice sokulması için emir vermesini beklemeye niyetli olduğundan bahsedilip günlüğü Voldemort'un ilk düşüşünden önce almadığı söylenmiştir. Voldemort Lucius'u gerçeği öğrenmek için zorlayana kadar günlüğün yok edildiğini bilmiyordu ve bu bilgi onu öylesine çileden çıkarmıştır ki Lucius hiç düşünmeden kendi ruhundan bir parçayı vermeyi kabul etmiştir. Rowling'e göre günlük, bir mülakatta belirttiği üzere, çok korkunç bir nesnedir: "Küçük bir kız için cezbediciliği ona içini dökebilmesidir." Rowling'in küçük kızı Diane buna yatkın yapıdadır ve en büyük korkusu birinin günlüğünü okumasıdır. Bu Rowling'e, aslında ona güvenen kişiye karşı bir günlüğe sahip olma fikrini vermiştir. Ginny'nin ölüp Riddle'ın kaçmayı başarması durumunda ne olacağı sorulduğunda Rowling şunu söyler "Bugünün Voldemort'unu ciddi biçimde güçlendirirdi." Tom Riddle, üçüncü Hortkuluğunu yaratmak için Hogwarts kurucularından Helga Hufflepuff'ın kadehini kullandı. Büyüyü, Hepzibah Smith'i zehirleyerek öldürmesinden sonra yapmıştır. Kadeh "Melez Prens"in yirminci bölümünde ortaya çıkmış ve "Ölüm Yadigarları"nın otuz birinci bölümünde Hermione Granger tarafından yok edilmiştir. Kadehin sahibi Hepzibah Smith, Helga Hufflepuff'ın uzaktan varisiydi. Riddle, Smith'i öldürdü, Kadeh'i çaldı ve suçu ev cini Hokey'in üstüne attı. Voldemort kadehi Bellatrix Lestrange'e emanet etmiş, o da nesneyi Gringotts Bankası'ndaki kasa dairesinde korumuştur. Burası Harry'nin bir zamanlar beş parasız Voldemort'un hep bir yeri olmasına imrendiğini düşündüğü yerdir. Gemino (çoğaltma büyüsü) ve Flagrante (yakma büyüsü) dahil ilave koruyucu büyüler kasanın içindekileri korumak için kullanılmıştır. Harry, Ron ve Lestrange kılığındaki Hermione bankayı bastı ve kadehi çaldı. Hermione sonrasında Hortkuluğu hala Sırlar Odası'nda bulunan Basilisk dişiyle yok etti. Riddle dördüncü Hortkuluğunu bir zamanlar Salazar Slytherin'in olan ve ayrıca annesi Merope Gaunt'a ait olan bir kolyeyi kullanarak yapmıştır. Büyüyü bir serseri Muggle'ı öldürdükten sonra yapar. Kolye, "Zümrüdüanka Yoldaşlığı"nda kısaca görünmüş ("onlardan kimsenin açamayacağı ağır bir kolye" olarak tasvir edilmiştir) ve Ron Weasley tarafından "Ölüm Yadigarları"nın on dokuzuncu bölümünde yok edilmiştir. "Melez Prens"te belirtildiğine göre Slytherin'in Kolyesi nesiller boyu el değiştirmiş ve sonunda Merope Gaunt'a kalmıştır. Kocası Tom Riddle Sr tarafından terk edildikten sonra Merope, kolyeyi Caractacus Burke'e, Borgin & Burkes'ün sahibine 10 Galleona, kolyenin gerçek değerinin çok küçük bir ederine satmıştır. Kolye son olarak Hepzibah Smith'e satılmıştır. Riddle, Smith'i öldürdükten sonra kolyeyi Hufflepuff'ın Kadehi'yle beraber çalmıştır. Kolyeyi Hortkuluk yaptıktan sonra Voldemort onu bir deniz kenarı mağarasına, bir keresinde iki yetimhane arkadaşını korkuttuğu yere saklamıştır. Mağaranın büyülü korumasına sadece kan diyetiyle açılan bir kapı, büyülü bir kayık, içen kişiye acı veren ve korkunç görüntüler gösteren iksir oyuntusu ve Inferiler dahildir. Dumbledore ve Harry Potter kolyeyi "Melez Prens"te aramış ancak sadece oyuntunun içinde sahte bir kopyasını bulmuşlardır. Gerçeklerin farkına varan Ölüm Yiyen Regulus Arcturus Black Hortkuluğu öğrenmiş ve saklandığı yeri, Voldemort'a Hortkuluğu saklamasında isteyerek eşlik eden ev cini Kreacher'dan öğrenmiştir. Voldemort'un nihai düşüşünü hazırlamak amacıyla o ve Kreacher büyülü engelleri geçmiş ve kolyeyi çalıp Voldemort'u yanıltmak için gerçeğini sahtesiyle değiştirmiştir. Black bu uğurda kendisini çevreleyen Inferiler tarafından öldürüldüğünde Kreacher kolyeyi almış ve Grimmauld Meydanı 12 Numara'ya götürmüştür. Black'in emretmesine rağmen yok edememiş ve onu yıllarca saklamıştır. Zümrüdüanka Yoldaşlığı, evi karargâh olarak kullanırken kolye küçük bir suçlu ve Yoldaşlık üyesi olanMundungus Fletcher tarafından çalınmıştır. Mundungus onu Dolores Umbridge'e, çalıntı eşyaları satarken yakalandığında rüşvet olarak vermiştir. Bu ayrıntıları öğrendikten iki hafta sonra Harry, Ron ve Hermione Umbridge'in çalıştığı Sihir Bakanlığı'na sızmış ve kolyeyi çalmıştır. Ron sonrasında Harry'yi, Dean Ormanı'ndaki gölün dibinde bulunan Gryffindor'un Kılıcını almaya çalışırken onu boynuna geçirdiğinde boğulmaktan kurtarmıştır. Ron kolyeyi yok etmeye çalıştığında içindeki ruh parçası Harry ve Hermione'nin kılığına girip Ron'un korkulu rüyası olan yokluğunda iki dostunun aşk ilişkisi yaşamaya başladığı sanrısını canlandırır. Bu esnada kısa bir süreliğine Ron'un gözleri Voldemortunkiler gibi kızıla dönmüştür. Sonrasında Ron aynı ormanda kolyeyi kılıcı kullanarak yok etmiştir. Lord Voldemort beşinci Hortkuluğunu Rowena Ravenclaw'ın diademini kullanarak yaptı. Diademin adı "Ölüm Yadigarları"nda geçmiş ancak "Melez Prens"te İhtiyaç Odası'nda bulunan "paslı bir taç" olarak da bahsedilmiştir. Ravenclaw'ın kızı Helena, diademi ondan daha zeki olmak amacıyla annesinden çalmıştır. Sonrasında Arnavutluk'a kaçmış, Kanlı Baron onu ararken diademi bir ağaç kovuğuna saklamıştır. Helena Kanlı Baron tarafından öldürüldükten sonra Ravenclaw binası hayaleti olmuş ve Tom Riddle okulda öğrenciyken onu diademin yerini söylemesi için efsunlamıştır. Hogwarts'tan ayrıldıktan hemen sonra ve Hepzibah Smith'i öldürür öldürmez Arnavutluk'a gitmiş ve nesneyi almıştır. Voldemort, Arnavut bir köylüyü öldürüp diademi Hortkuluğa dönüştürmüştür. Yıllar sonra Voldemort, Hogwarts'a döndüğünde Karanlık Sanatlara Karşı Savunma dersi hocalığı için tekrar başvurup Albus Dumbledore tarafından reddedilince diademi İhtiyaç Odası'na saklamıştır. Voldemort sadece kendisinin odayı keşfettiğini sandığı için diademi korumak için bir büyü yapmamıştır. "Harry Potter ve Melez Prens"te Harry diademi ilk kez Snape'in iksir kitabını apar topar İhtiyaç Odası'na gizlemek amacıyla gittiğinde görmüştür. Altıncı kitapta diadem sadece "eski renksiz bir taç" olarak geçmiş, Harry sonrasında kitabı bulabilmek için onu yer işareti olarak kullanmıştır. Daha sonra Ravenclaw'un hayaleti ona diademi tasvir edince Harry bu anı hatırlar ve onu almak için İhtiyaç Odası'na koşturur. Diadem kazara, Oda'da Harry, Ron ve Hermione'ye saldırırken Draco, Vincent Crabbe ve Gregory Goyle'un yaptığı Fiendfyre büyüsüyle yok edilir. Film versiyonunda Harry başka bir Basilisk dişini diademe saplar ve Ron, Fiendfyre ateşi kapıya yaklaşırken onu Oda'nın içine savurur. Voldemort, Harry Potter'ı öldürmeye çalıştığında bilmeden kendi ruhunun bir parçasını ona mühürledi ve böylece altıncı Hortkuluğunu yarattı. Olay "Felsefe Taşı"nın açılış bölümünden hemen önce gerçekleşti. Rowling'in açıkça belirttiğine göre Harry, Hortkuluk büyüsü yapılmadığı için hiçbir zaman tam olarak bir Karanlık Nesne olmamıştır. Ancak, tüm diğer Hortkuluklar için geçerli olduğu gibi ruh parçası Harry'de kaldığı müddetçe Voldemort ölümsüz olacaktı. Voldemort'un ruhunun bu parçası Voldemort tarafından, yine farkında olmadan Mürver Asa sayesinde "Ölüm Yadigarları"nın otuz dördüncü bölümünün sonunda yok edilmiştir. Bebek Harry Potter, Voldemort'un ölümcül Avada Kedavra laneti geri teptiğinde odadaydı. Voldemort'ın ruhu önceki cinayetler ve Hortkuluk yaratıları nedeniyle zayıflamış ve kararsız hale gelmişti. Başarısız lanetin ardından kopan Voldemort'un ruhu Harry'ye yapışarak onu bir Hortkuluğa dönüştürdü. Harry'nin alnındaki şimşek şeklindeki yara izi bu cinayet teşebbüsünün doğrudan sonucudur ve bu bağlantı öyküdeki pek çok önemli noktanın açıklamasında kullanılmıştır. Dizi boyunca Harry, Voldemort'un zihnine ve duygu durumuna girme yetisine sahipti, böylece okuyucu baş düşmanın fikirlerinden haberdar olabiliyordu. Bu durum çoğunlukla Harry'nin alnındaki yara izinin acımasıyla beraber gerçekleşirdi. Voldemort aracılığıyla Harry ayrıca Çatalağız konuşabilmeyi ve anlamayı da edinmişti. Rowling ile yapılan bir mülakatta belirtildiğine göre Harry'nin Voldemort etkinken, yakınında veya güçlü duygulara dalmış haldeyken hissettiği yara izinin acısı aslında kopan ruh parçasının Harry'nin bedeninden ayrılıp efendisinin ruhuna katılma özleminden kaynaklanmaktadır. Bu özlem aynı zamanda Voldemort'un, Yasak Orman'da Harry'ye yaptığı Avada Kedavra lanetiyle sadece Harry'deki Hortkuluğunu yok etmesine neden olup onu Arafa göndermesine yol açmıştır. Harry, Öldüren Lanet'e rağmen kendi bedenine geri dönebilmiştir çünkü "Harry Potter ve Ateş Kadehi"nde Voldemort, Harry'nin kanıyla eski gücüne kavuştuğundan bu onu Voldemort'un öldürmesinden korumuştur. Voldemort Harry'nin telepatik yetisinden haberdar olduğunda hiç Harry'ye onda kendi ruhundan bir parçaya sahip olduğunu sezdirmemiştir. Bunun yok edilmesiyle ikisinin arasındaki bağ da kopmuş oldu ve Harry bir daha alnındaki yarada acı hissetmedi. Rowling ayrıca Harry'nin Çatalağız konuşma yetisini de kaybettiğini söylemiştir. Filmin epiloğunda yara izi Harry'nin alnında sıradan bir yara rengine dönmüştür. Yedinci Hortkuluk, sürekli olarak Voldemort'un yanında bulunan yılanı Nagini'ydi. O Harry dışında yaşayan tek Hortkuluktu. Bu Hortkuluk Voldemort tarafından Arnavutluk'ta bir ormanda saklanırken yapıldı. Hortkuluk yapılışına alet edilen cinayet kurbanı Bertha Jorkins'ti. Voldemort Nagini'yi bulmuş ve ona hayran olarak Hortkuluğa dönüştürmüş ve ona bağlanmıştır. "Ölüm Yadigarları"nın son bölümünde Nagini, Neville Longbottom tarafından Godric Gryffindor'un Kılıcı'yla öldürülmüştür. Son Hortkuluğun yok edilmesi Voldemort'u ölümlü hale getirmiştir. Ölüm Yadigarları, "Harry Potter ve Ölüm Yadigarları"nın ana konusunu oluşturan üç sihirli nesnedir. Her bir Ölüm Yadigarı'nın şekil, işlev ve amacı kitap akışı boyunca açığa çıkmıştır. Harry, Ron ve Hermione'nin Voldemort'un Hortkulukları'na yönelik araştırmaları sırasında Xenophilius Lovegood ile yaptıkları konuşmada Lovegood onlara bir "Arayış" olarak nitelediği efsanevi "Yadigarlar"dan bahsetmiştir. Ayrıca asa yapıcısı Ollivander da yadigarlar hakkında bilgi vermiştir. Çoğu kişiye rağmen pek az insan bu hikayeye inansa da (Dumbledore, Peverellerin basitçe özellikli ve zeki büyücüler olduklarını düşünür), Viktor Krum gibi bazıları Ölüm Yadigarları'nın sembolünün Gellert Grindelwald'un işareti olduğuna inanır ve anlattığına göre okulu Durmstrang'ın duvarına bizzat Grindelwald tarafından kazınmıştır (Grindelvald Durmstang'a öğrenci olarak devam etmiş ancak Karanlık Büyü kullanmaktan dolayı atılmıştır). "Üç Kardeşin Hikayesi"ne göre Peverell kardeşler Ölüm'ü bulurlar. Ölüm onlara istedikleri herhangi bir şeyi seçme hakkı verir; büyük kardeş düelloda hiçbir şekilde altedilemeyecek bir asa, ortanca kardeş ölmüş birini geri getirmenin bir yolunu, ve küçük kardeş ise giyeni Ölüm'e görünmez kılan bir görünmezlik pelerinini seçer. Rowling'e göre hikayenin nasıl ortaya çıktığı Geoffrey Chaucer'ın "The Pardoner's Tale" adlı eserine dayanır. Mürver Asa, tarih boyunca bilinen adlarıyla "Ölüm Değneği" ya da "Kader Asası", olağanüstü güçlere sahip mürver ağacından yapılmış Testral teleği bulunduran bir asadır. Sanılana göre, varolan en güçlü asadır ve gerçek efendisi tarafından kullanıldığında o kişi hiçbir düelloda alt edilemez, Dumbledore'a göre bu yanlıştır çünkü Dumbledore onu asanın sahibi Grindelwald'dan düelloda alabilmiştir ve böylece yanlış olduğu kanıtlanmıştır. Ayrıca Asa, diğer tüm asalar gibi duyarlıdır ve asla gerçek sahibine zarar vermez. Asa yapıcısı Mr Ollivander tarafından belirtildiğine göre Asa, yalnızca yeni kullanan eski sahibini doğrudan silahsız bırakır, sersemletir ya da öldürürse gerçek anlamda yeni sahibine hizmet eder. Rowling'in söylediğine göre Asa efendisinin seçiminde acımasızdır ve pek çok asa sahibine sadakat beslese de Mürve Asa yalnızca güce yönelir. Eğer bir efendi yenilmeden, doğal yollarla ölürse Asa'nın gücü son sahipten bir daha alınamayacağı için ölür. Peverell kardeşlerden Antioch Peverell'in yenilmez asasıyla övünmesinin üzerine Peverell, gece uyurken asayı almak isteyen bir rakibi tarafından öldürülmüştür. O zamandan beri güce aç büyücüler tarafından Asa hep aranmıştır. Son olarak Asa, Bulgar asa yapıcısı Gregorovitch'e geçmiştir. Gregorovitch, Ollivander ile giriştiği rekabette Asa'nın gizlerini ortaya çıkarma olanağına eriştiği için ona sahip olmasından ötürü övünmüştür. Daha sonra Asa onu Gregorovitch'ten çalan Grindelwald'un eline geçmiştir. Nihai olarak Grindelwald, "Asanın sahibi olmaya en çok yakışan, onunla ya da öldürmekle övünmeyen ve onu terbiye eden" Dumbledore tarafından yenilmiş, böylece Asa onun hakimiyetine girmiştir. Ron, asanın "yenilmez asa" olduğu için sahip olmak isteyeceği tek yadigar olduğunu belirtmiş ve yalnızca asayı isteyen kardeşe, sürekli sahip olduğundan bahsettiği ve insanları kendisiyle dövüşmeye ittiği için tehlikeli olduğunu iddia etmiştir. Dumbledore'un Severus Snape ile ayarladığı kendi ölümüne göre Snape onu kendi isteğiyle öldüreceği için Mürver Asa'nın yeni sahibi o olacaktır. Dumbledore Snape'e "asayı halletmesini" söylemiştir. Dumbledore'un ölümü bu nedenle bir yenilgi anlamına gelmediğinden böylece Asa'nın gücünün kırılacağını ummuştur. Ancak Draco, Dumbledore'u silahsız bıraktığı için plan bozulmuş ve Draco Asa'nın yeni efendisi olmuş ancak asla fiziki sahipliği olmamıştır. Dumbledore'un ölümünden sonra Asa mezarının içine konmuştur. Son kitapta Voldemort Asa'nın gücünü öğrenir ve onu aramaya gider. Karanlık Lord, Dumbledore'un Asa'ya sahip olduğunu öğrenir, mezarı açar ve Asa'ya yeni sahibi olduğunu söyler. Sonrasında Voldemort bir önceki efendisinden sahipliğini alamadığı için Asa'ya tam anlamıyla sahip olamadığını öğrenmiştir. Ardından Snape'i, aslında Draco da Asa'ya hiçbir zaman tam olarak sahip olamamış olsa da, Asa'nın bağlılığının Draco'ya ait olduğunu bilmeden öldürmüştür. Dahası, Draco Harry tarafından silahsızlandırıldığı için Asa'nın bağlılığı Harry'e geçmiştir. Voldemort asanın yadigarlardan biri olduğunu fark etmemiştir ve sadece onun güçlü bir asa olduğuna inanmaktadır. Bu Diriltme Taşı'nı hortkuluğa dönüştürmesinden anlaşılabilir ancak Dumbledore, Voldemort'un Pelerin ve Taş'ın da yadigarlardan olduğunu bilse bile özel bir ilgisinin olup olmayacağından şüphe etmektedir. Harry ile son karşılaşmalarından önce Voldemort asanın gerçek sahipliğini, önceki sahibini yenmediği için elde edemeyeceğini bilmekteydi. Hogwarts Savaşı'nda Mürver Asa efendisinin Harry olduğunu kavrar ve Harry'nin "Expelliarmus" büyüsü ile karşılaştığında Voldemort'un Öldüren Lanetini ona geri döndürür ve Voldemort'u kendi lanetiyle öldürür. Harry Defne ağacından ve Anka teleği bulunan asasını Mürver Asa ile tamir ettikten sonra onu tekrar Dumbledore'un mezarına koyarak Dumbledore'un esas istediği planı gerçekleştirmek istemiştir; Mürver Asa'nın gerçek sahibinin doğal bir yolla ölmesi ve böylece onun kötülüğü takibinin bitmesi. Film versiyonundaysa Harry asayı kırmakta ve yanlış ellere geçmemesini amaçlamaktadır. Ayrıca Rowling bir röportajında "Harry Potter ve Ölüm Yadigarları" için ilk olarak düşündüğü başlığın "Harry Potter ve Mürver Asa" olduğunu belirtmiştir. Diriltme taşı onu tutan ile ölü arasında iletişim kurulmasını sağlar. "Ölüm Yadigarları"nın kökeni konusunda anlatılagelen bir hikayeye göre taş, orijinal sahibi olan Cadmus Peverell'in ölen nişanlısının bir tür yansımasını görmesinin ardından tam olarak ona sahip olamadığı ve nişanlısı bu dünyada olmaktan mutsuz olduğu için onu ölüme sürüklemiştir. Taş Marvolo Gaunt'ın elinde görüldüğü zaman Gaunt'un Peverell arması olduğuna inandığı Ölüm Yadigarları işaretinin üzerine oyulduğu bir yüzüğe, Marvolo Gaunt Yüzüğü, yerleştirilmiş olduğu görülür ve Gaunt bunu kanının saflığına dair bir övünç kaynağı olarak görür. Hem Dumbledore hem de Grindelwald taşı farklı nedenlerle istemiştir. Dumbledore onu ölü ailesi ile iletişim kurmak, Grindelwald ise bir Inferi ordusu oluşturmak için kullanmak istemiştir. Voldemort onun diğer büyü güçlerini bilmeden taşı bir hortkuluğa dönüştürmüştür. Dumbledore taşı Marvolo'nun evinin kalıntıları arasından bulmuş ve onun hem bir hortkuluk hem de bir ölüm yadigarı olduğunu anlamıştır. Dumbledore, onun Voldemort tarafından yapılan lanetlerle korunan bir hortkuluk olduğunu unutarak ve kişisel isteklerinin etkisiyle Diriltme Taşı'nı ölmüş ailesiyle konuşmak için kullanmaya yeltenmiştir. Ancak, lanet elini yok etmiş ve vücuduna yayılmaya başlamıştır. Lanetin yayılması Snape tarafından tahrip olmuş ve kararmış ele bir süre için kıstırılmış olsa da Dumbledore'un yalnızca bir yıla yakın bir ömrü kalmıştır. "Ölüm Yadigarları"nda anlatıldığına göre taş daha sonra Dumbledore'un vasiyetiyle Harry'nin ilk kez katıldığı Quidditch maçında, neredeyse yutarak, ağzıyla yakaladığı Snitch'in içinde gizli olarak Harry'e geçti. Harry'nin dudakları Snitch'e dokunduğu zaman üzerinde "Kapanışta açılırım" mesajı ortaya çıktı. Harry ta ki ormana, ölümüne gidene kadar Snitch'i açamadı ve "kapanış"ın "sonu" ya da "ölümü" anlamına geldiğini fark etti. Harry Voldemort ile yüzleşmeden önce kendini rahatlatmak için annesini, babasını, Sirius'u ve Remus Lupin'i çağırmak için taşı kullandı. Taş Harry'nin uyuşmuş parmakları arasından kayıp Yasak Orman'da kaldı. Harry ve Dumbledore'un portresi sonra Harry'nin ne onu arayacağı ne de nerede olduğunu başkalarına anlatacağı konusunda anlaştılar. 2007 yılındaki bir röportajında Rowling "İnanmak istiyorum ki bir Atadam'in toynağı onu sonsuza dek toprağa gömmüştür" dedi. Efsaneye göre Görünmezlik Pelerini giyeni Ölüm'e görünmekten koruyan bir güce sahiptir. Gerçek bir görünmezlik pelerini giyeni görünmekten tamamen koruyan ve hiçbir şekilde ne büyüler aracılığıyla ne de zamana karşılık giyeni ortaya çıkarmayan bir özelliğe sahiptir. Hermione, Harry'nin ondan faydalanmasını örnek vererek kendisinin Yadigarlar'dan bunu seçeceğini iddia eder. "Ölüm Yadigarları"nda, Harry'nin görünmezlik pelerininin Ölüm Yadigarları'ndan biri olduğu ortaya çıkar. Aslında pelerin Ignotus Peverell'e aittir. Efsaneye göre, Ignotus ölüme güvenmez ve ondan gizlenmek için pelerinini ister ve yalnızca yaşlandığında ve ölmeye hazır olduğunda giymeyi bırakır. Onun ölümünden sonra pelerin Peverell'lerin soyu boyunca babadan oğula geçerek James Potter'a kalmıştır. James Potter'ın öldüğü gece pelerin onda değildi; onu Ölüm Yadigarları üzerine büyük ilgi gösteren Dumbledore'a çalışması için önceden ödünç vermiştir ve Dumbledore Potter aile yadigarının göründüğünden daha fazlasına sahip olduğundan şüphelenmektedir. Dumbledore yıllar sonra pelerini Harry'e Hogwarts'taki ilk yılında yılbaşı hediyesi olarak vermiştir. Harry onu seri boyunca çeşitli maceralarında okulun içinde gizlice dolaşmak amacıyla kullanmıştır. Harry'nin babası da pelerini benzer amaçlarla kullanmıştır. Pelerin, yıllar içinde büyümelerine karşın zorlaşmaya başlasa da, Ron ve Hermione'nin de Harry ile beraber gezinmelerini sağlayacak kadar geniştir. Yedinci kitabın sonunda Dumbledore tarafından açıklanan Pelerinin gerçek büyüsü ise onun diğerlerini de sahibi gibi görünmez kılıp koruyabilmesidir. Bu durum Ölüm Yadigarları'nda, Ölüm Yiyenlerden biri Çağırma Büyüsü yaptığında Harry, Ron ve Hermione'yi gizlerken pelerinin büyüden etkilenmemesiyle ortaya çıkar. Giyen kişiyi sıradan insanlara ve büyücülere karşı görünmez kılsa da bazı yaratıklar giyenin Pelerinin altında olduğunu sezme yetisine sahiptir. Yılanlar Pelerini göremeseler de hareket ve ısıyı sezebildikleri için giyen kişiye saldırabilirler. Argus Filch'in kedisi Mrs. Norris de Pelerini giydiğinde Harry'yi görür gibi gözükür. Ayrıca giyen kişiler "Homenum Revelio" büyüsüyle açığa çıkarılabilirler. "Ateş Kadehi"nde Moody'nin sihirli gözü Harry'yi Pelerin'in altında görebiliyordu. "Azkaban Tutsağı"nda Dumbledore öğrencileri Ruh Emiciler'in insanların hislerini sezmelerinden ötürü görünmezlik pelerinleri ile aldatılamayacağını söyleyerek uyarmıştır. Serinin son kitabında Harry kendi soyuna bırakmak amacıyla Yadigarlardan sadece Görünmezlik Pelerini'ni elinde tutmayı seçmiştir. Bir Düşman Camı sahibinin düşmanlarını, onların yakınlıklarına göre değişmekle beraber, odağın içinde ya da dışında belirleyen ve gösteren aynadır. Lakin, bütün Karanlık bulucular gibi yanıltılabilirler, beşinci kitabın ilk DO "(Dumbledore'un Ordusu)" toplantısında Harry tarafından bahsedildiği gibi. Moody'nin, aslında Barty Crouch Jr'ın kılığındayken, belirttiği gibi "aynadakilerin gözlerinin beyazı görünüyorsa" başın beladadır. Moody/Crouch ona saldırırken Harry, Professor Snape, McGonagall ve Dumbledore'u odaya varmadan önce aynada yaklaşırlarken görür. "Harry Potter ve Zümrüdüanka Yoldaşlığı"nda bir Düşman Camı, Harry İhtiyaç Odası'nı DO toplantıları için kullanırken odada asılı durur. Çapulcu Haritası, James Potter, Sirius Black, Remus Lupin ve Peter Pettigrew tarafından Hogwarts'ta öğrenciyken yapılan, sıkça çıktıkları gece gezintilerinden okul hakkında edindikleri geniş bilgiyi, gizli geçitler gibi, içeren sihirli bir Hogwarts haritasıdır. İlk bakışta Harita yalnızca boş bir parşömendir, ama ne zaman kullanan asasıyla Harita'ya dokunur ve ""Tüm ciddiyetimle yemin ederim ki hayırlı bir şey düşünmüyorum"" derse ""Mösyöler Aylak, Kılkuyruk, Patiayak ve Çatalak, Sihirli Muziplik Sanatçılarının Yardakçıları Gururla Sunar: Çapulcu Haritası"" yazısı ve okulun çalışanlarını, kimin nerede olduğunu, gizli geçitlerini (ayrıca onlara nasıl ulaşılacağını) ve diğer gizlerini gösteren detaylı bir Hogwarts planı belirir, ancak bazı yerler (İhtiyaç Odası ve Sırlar Odası gibi) ya yapıcılarının oralar hakkında bir bilgisinin olmamasından ya da oraların işaretlenemez olduğundan Harita üzerinde görünmezler. Dahası, Animagus değişimleri, Çok Özlü İksir ya da Görünmezlik Pelerinleri Harita'yı yanıltamaz. ""Muziplik tamamlandı"" demek Harita'yı eski boş haline dönüştürür. "Azkaban Tutsağı"nda, Fred ve George Weasley, daha fazla ihtiyaçları olmadığı için, Hogsmeade'e gizli geçitlerden gidebilsin diye Harita'yı Harry'ye verirler. Fred ve George, Harita'yı Filch'in tehlikeli olduğu için el koyduğu nesnelerin bulunduğu bir çekmeceden çalmışlardır, ayrıca Remus Lupin'e göre Filch yüksek ihtimalle onun ne olduğunu bilmekte ama nasıl çalıştığını bilmemektedir. Snape daha sonra haritayı Harry'deyken bulur ve sırlarını ortaya çıkarmaya çalışır, ama Harita yalnızca alaycı bir dille ona hakaret eder, yaratıcılarının okulda çoğunlukla ona yapmış oldukları gibi. O zamanki Karanlık Sanatlara Karşı Savunma hocasıRemus Lupin bu "Karanlık Nesne"yi soruşturmak üzere çağrılır ve Harry'nin güvenliği için ona el koyar; ancak istifasını verdikten sonra tekrar Harry'ye geri verir. O zamandan sonra Harita, Harry'nin devam eden maceralarında vazgeçilmez bir araç olur ve yalnızca ona danıştığında bahsi geçer. İlk bakışta Harita üzerinde görülen çizgiler yalnızca rastgele harflermiş gibi gözükür, ama yakın bir incelemede onların rastgele olmadığı anlaşılır. İlerleyen kısımlarda kullanmasına karşın "Ateş Kadehi"nde Harry'nin Harita'yı nasıl Moody'nin odasından geri aldığı anlatılmaz; bu karışıklık Rowling'e sorulduğunda o, Harry'nin Üçüncü Görevi takip eden günlerde odaya sızıp Harita'yı aldığını ama kendisinin bu detayı yazıya aktarmayı unuttuğunu söyler. İnternet ortamında sorulan "Okul yıllarının bitmesinden sonra -eğer yaptıysa- Harry'nin Çapulcu Haritası'nı hangi çocuğa verdiği" sorulduğunda, onu kimseye vermediğini düşündüğünü ama büyük oğlu olan James Potter'ın onu bir gün babasının masasından yürüttüğünü düşündüğünü söylemiştir. Bir Dürüstlük Dürterölçer gizlenme büyülerini ve büyülü nesneleri ortaya çıkarır. Nesne ilk kez "Zümrüdüanka Yoldaşlığı"nda ince altın bir çubuk olarak ortaya çıktı. Dürterölçerler, Voldemort'un dönüşünden sonra, Gringotts'un artırılmış güvenlik önlemlerinin bir parçası olarak kullanılmışlardır. Son olarak Harry, Ron ve Hermione Gringotts'a, Bellatrix Lestrange'in kasa dairesinden Voldemort'un Hortkuluklarından birini çalmak için gittiklerinde görülmüşlerdir. Hatırlatıcı bir şey unutulduğunda kırmızıya dönen, duman içeren küçük şeffaf bir küredir. Ne yazık ki, kullanıcısına neyi unuttuğunu söyleyemez. Çok unutkan olan Neville'e "Felsefe Taşı"nda büyükannesi tarafından bir hatırlatıcı verilir, ama Neville onu beşinci yılında kaybeder. Malfoy "Felsefe Taşı"nda onu saklamak üzere çalar ancak Harry ona engel olur ve Malfoy'un fırlattığı hatırlatıcıyı yakalar. Harry'nin yakalayışından etkilenen Minerva McGonagall onu "Gryffindor Quidditch Takımı"na arayıcı olarak alır. Bu nesnenin S.B.D sınavlarında kullanımı yasaktır. Harry Potter ve Felsefe Taşı DVD'si hatırlatıcılara yaklaşım hakkında bir yazılım içerir. Bir Gösterici kırmızı parlak bir tür silgidir ve görünmez mürekkep ile yazılmış bir yazıyı görünür kılmak için kullanılır. İlk kez "Sırlar Odası"nda Hermione Tom Riddle'ın Günlüğü'ne yazıları görünür yapmak için kullandığında görülmüştür. Sır Sezici, "son derece eğri büğrü, altın bir televizyon anteni" gibi tasvir edilen bir karanlık bulucudur. Bir sırrı ya da yalanı bulduğunda titreşir. Moody, "Elbette burada kullanılamaz, çok fazla parazit var, her yönden niçin ödevini yapmadığı için yalan söyleyen öğrenciler [gibi]." der. Ancak bu, aslında onun (aslında Çok Özlü İksir sayesinde gizlenen Barty Crouch Jr.'ın) kötü niyetlerinden ötürü de olabilir. "Zümrüdüanka Yoldaşlığı"nda, Sır Sezici'lerin Sihir Bakanlığı'nda, Atrium'da İdare Katı'na giden ziyaretçilerin üzerinde kullanıldığı görülür. Kitabın devamında Harry, diğer karanlık bulucular gibi bunların da kolayca yanıltılabileceğini söyler. "Melez Prens"te, Hogwarts'taki sıkı güvenlik önlemleri nedeniyle, Argus Filch, binaya giren her öğrenciyi Sır Seziciyle aramakla görevlendirilmiştir. Okula gelen bütün baykuşlar da bu önleme dahil edilmiştir ki posta yoluyla herhangi bir Karanlık Nesne Okula sokulamasın. Sonrasında Hermione'nin ifadesine göre Sır Seziciler nazarları, lanetleri ve gizlenme büyülerini bulabilir ama aşk iksirlerini karanlık olmadıkları için bulamazlar. Sinsioskop, Karanlık Dedektörler'den biridir. Nesnenin tepesinde dönen bir cam bulunur ve sahtekarlık olması durumunda acı sesler çıkararak bunu bildirir, örneğin yanı başında güvenilmez birinin bulunması veya yakınında gizli bir şeyin yapılması. Sinsioskop seride ilk kez "Azkaban Tutsağı"nda, Ron'un Harry'e on üçüncü yaşgünü hediyesi olarak vermesiyle görülür. Sonrasında Hogwarts Expresi'nde ve Harry ile Ron'un odasında görülür. Harry bir zaman sonra Ron'un faresi Scabbers'ın nesnenin her harekete geçtiği zaman yanında olduğunu fark eder. Aslında o Animagus kılığındaki hain Peter Pettigrew'dır. "Ateş Kadehi"nde biraz takıntılı biri olan Moody'nin pek çok Sinsioskopu vardır ve bir şekilde bozmuştur -yüksek ihtimalle sahip olduğu çatlağı nedeniyle- ve hiçbir zaman susmadığını söylemiştir. Ancak sonrasında açığa çıkmıştır ki Deli Göz Moody kılığındaki kişi Çoközlü İksir etkisi altında bulunan Barty Crouch Jr'dır ve bu, nesnenin sürekli onun yanındayken ötmesini açıklamaktadır. Son olarak "Ölüm Yadigarları"nda Hermione Harry'ye on yedinci yaşgünü hediyesi olarak bir tane vermiştir ve onu kitabın devamında saklandıkları yerde gözcülük etmek için kullanmışlardır. Weasley'ler evlerinde, Kovuk, her bir aile bireyi için ayrı olmak üzere dokuz kolu bulunan özel bir saate sahiptirler. Bu nesne saatin kaç olduğunu göstermek yerine her aile ferdinin yerini ya da durumunu belirtir. Bilinen yerler; "Ev", "Okul", "İş", "Yolda", "Kayıp", "Hastane", "Hapishane", ve "Ölümcül Tehlike"dir. Weasley'ler kitap dizisinde böyle bir saate sahip olduğu bahsedilen tek ailedir. Dumbledore saat için "mükemmel" yorumunda bulunur ve ondan etkilendiği gözlenir, ayrıca onun olağanüstü güçlü bir nesne olduğunu iddia eder. "Ölümcül Tehlike" göstergesi saat kadranında normalde 12'nin olması gereken yere yerleştirilmiştir. İlk beş kitap boyunca saatin kolları aile üyelerinin değişen durumlarına göre değişmektedir, ama altıncı kitapta tüm kollar "Ölümcül Tehlike"yi işaret etmektedir, birinin yolda olma durumu hariç. Mrs Weasley bunu Voldemort'un dönmesi nedeniyle herkesin ölümcül tehlikede olmasına bağlamaktadır ama bunu, onlardan başka kimsede böyle bir saat bulunmadığı için doğrulayamamaktadır. Tükürenbilye, kitaplarda genç büyücüler tarafından Sihirbaz Satrancı ve Patlayan Çıtçıt'ın yanı sıra oynanan bir sihirli oyundur. Tükürenbilye, misket ve petank oyunlarına benzer ancak bu oyunda bilyeler bir oyuncu kaybettiğinde onun yüzüne pis kokan bir tükürük saçabilir. Hogwarts öğrencileri kitaplarda Tükürenbilye oynarken çokça görülürler, hatta okulda bir Tükürenbilye Kulübü bile vardır. Harry Potter serisinde belirtildiğine göre Eileen Prince (Snape'in annesi) 15 yaşında bir öğrenciyken Hogwart Tükürenbilye Kulübü'nün kaptanıydı. "Sırlar Odası"nda, bir paket Kendini Karan Oyun Kartı'nın Ron'un Kovuk'taki odasını dolduran nesnelerden biri olduğundan bahsedilmiştir. Sihirbaz Satrancı, hareket edebilen ve rakibinin yerine geldiğinde onu öldürerek yerine geçen satranç taşları ile tahta üzerinde oynanan bir satranç oyunudur. Oyuncular yalnızca taşlara cebirsel satranç notasyonu kullanarak hareket etmeleri gereken yeri söyler ve taşlar da buna uyar. Taşlar rakip oyuncunun taşı alınacağı zaman onu yıkarak ya da dışarı sürükleyerek oyundan atar. Ron büyükbabasından kalan bir takıma sahiptir ve Harry ilk kez oynadığında Seamus Finnigan'ın taşlarını ödünç alır, (taşların ona güvenmediği için sürekli tavsiyeler verdiği söylenir). Harry daha sonra Hogwarts'taki ilk Noelinde sihirbaz krakerlerinden çıkan bir takıma sahip olur. "Felsefe Taşı"nın son bölümünde Harry, Ron ve Hermione gerçek boyutlu bir sihirbaz satrancı oyununda hayatlarını riske atarak satranç taşlarının yerine geçerler. Ron açılış hareketini İskandinav Savunması ile yaparak taşların büyülendiğini ve birbirlerini parçalayabileceklerini gösterir. Daha sonra Ron, Harry'yi galip yapmak için kendi şahını feda eder. Filmlerde satranç taşları "Lewis Chessmen" kopyalarından esinlenilerek hazırlanmıştır. Sonrasında Deagostini adlı bir şirket "Felsefe Taşı" filminden sonra "Harry Potter Chess" adlı, tamamen gerçek boyutlu ve hareketli satranç taşlarına dayanan bir dergi yayınlar. Bu satranç taşları filmdeki gerçek boyutlu taşlar gibi üretilmiştir. Arco Toys ve başka oyuncak şirketleri de Sihirbaz Satrancı üretmiştir. Patlayan Çıtçıt oyun esnasında devamlı patlayan bir büyülü kart oyunudur. Oyun, Hogwarts Cadılık ve Büyücülük Okulu öğrencileri arasında yaygındır. "Sırlar Odası"nda, Harry Potter ve Ron Weasley, örümceklerin neden okuldan kaçtıklarını araştırmayı Weasley ikizlerinin onları bu oyunu oynamak için tutmaları nedeniyle ertelemişlerdir. Bir kitapta Ron Weasley, Patlayan Çıtçıt kartlarından bina yaparken kaşını hafifçe yakmıştır. "Zümrüdüanka Yoldaşlığı"nda Lee Jordan hocaların yalnızca öğretmek için ücret aldıkları konular hakkında konuşabileceklerine dair eğitim kararnamesi nedeniyle Dolores Umbridge'in onları bu kart oyununu oynamaktan men edemeyeceğini söylediği için cezalandırılmıştır. Ateş Kadehi her Üçbüyücü Turnuvası'nın başlangıcında kullanılan ağaçtan yapılmış bir kupa'dır. Yalnızca okulların şampiyon katılımcılarının seçiminde "adil bir seçim" için kullanılır Muhtemel adayların adlarının yazılı olduğu kâğıt parçaları Kadeh'in içine atılır ve tayin edilen zamanda her okuldan bir temsilcinin adı Kadeh'ten dışarı doğru püsküren bir sihirli alevden çıkan kâğıtta yazılıdır. Sahte Moody bir keresinde belirtmiştir ki Ateş Kadehi son derece güçlü bir büyülü nesnedir ve muazzam derecede güçlü bir aldatma büyüsü kullanılmadığı takdirde asla şaşırtılamaz. "Harry Potter ve Ateş Kadehi"ndeki kullanımında Kadeh, Giriş Salonu'na konmuştur ve Dumbledore tarafından etrafına bir "yaş sınırı" çizilmiştir ki yaşı küçük olan büyücüler Turnuva'ya katılamasınlar. Weasley ikizleri gibi Yaşlanma İksiri'yle Kadehi aldatmaya kalkışan yaşı tutmayan büyücülerin yüzünde beyaz sakallar çıkar. Kullanılmadığı zamanlarda Kadeh mücevher işlemeli bir kutunun içinde tutulmaktadır. Gryffindor'un Kılıcı, cincüce yapımı kabzası yakut kakmalı bir kılıçtır. Hogwarts'ın kurucularından Godric Gryffindor'a aittir. "Harry Potter ve Sırlar Odası"nda Harry, Kılıcı Seçmen Şapka'nın içinden bir Basilisk'i öldürmek için çıkarmıştır. Ayrıca Kılıç "Ölüm Yadigarları"nda da (kılıç kendini güçlü yapan her şeyi soğurduğu için Basilisk zehri içerdiğinden) Voldemort'un üç hortkuluğunun yok edilmesinde önemli bir rol oynamıştır. Kılıç cincüce yapımı olduğundan yok edilemez ve bir cincüce olan Griphook'a göre Kılıç ilk olarak Birinci Ragnuk adında bir cincüce tarafından dövülmüştür ve Gryffindor tarafından "çalınmıştır". Yedinci kitapta Kılıç, Bellatrix Lestrange'in hazine dairesindeki baskın sırasında Harry'den düşmüş ve Griphook tarafından çalınmıştır (ya da cincücenin söylediğine göre geri almıştır). Ancak kitabın ilerleyen kısımlarında Kılıç, Neville Seçmen Şapka'nın içinden Voldemort'un yılanı Nagini'nin kafasını kesmek için çıkardığında tekrar büyücülere geri dönmüştür. Bu durum şunu açıkça göstermiştir ki Kılıç ne zaman nerede olursa olsun gerçek bir Gryffindor ona ihtiyaç duyduğunda Seçmen Şapka'nın içinde belirir. Rowling'in internet üzerinden yaptığı bir konuşmaya göre Gryffindor, Kılıcı Ragnuk'tan çalmamıştır ve bu yalnızca cincüce Griphook'un büyücülere olan güvensizliğinin ve ön yargısının bir parçasıdır. Godric Gryffindor, Birinci Ragnuk'a kendisi için kendi özelliklerini yansıtan bir kılıç siparişi vermiştir. Ragnuk kılıcı yaptığında ona hayran kalmış ve Gryffindor'a sunduktan sonra goblinlere kılıcın çalındığını söylemiş ve yardakçılarını onu kendisine getirmeleri için göndermiştir. Gryffindor goblinleri öldürmek yerine büyüyle alt etmiş ve onları Ragnuk'a gidip eğer tekrar kılıcı almaya çalışırsa onu goblinlere karşı kullanacağını söylemeleri için efsunlamıştır. Kral tehdidi ciddiye almış ama öldüğü güne dek onun kendisinden çalındığında ısrar etmiştir. "Ölüm Yadigarları"nda belirtildiğine göre Gryffindor'un Kılıcı'nın Bellatrix Lestrange'in kasa dairesinde olduğu ve Severus Snape tarafından oraya yerleştirildiği sanılmıştır. Bellatrix'ten gizlendiği üzere kılıç yalnızca bir kopyadır. Harry, Ron ve Hermione kaçırılıp Malfoy Malikanesi'nde tutuldukları sırada o kılıcı tutmak isteyen kaçakçılardan birine doğrultmuştur. Onu öldürmüş ve geriye kalanları odayı terk etmeye zorlamıştır. Sonrasında Hermione'ye işkence ederek kılıç hakkında bilgi almaya çalışmıştır. Ancak Harry'nin ricası üzerine Griphook yalan söylemiş ve kılıcın sahte olduğunu belirtmiştir. Bellatrix'in kendi kasa dairesine girilmiş olabilmesi ihtimaline verdiği tepki Harry'yi Hortkuluğun da oraya yerleştirilmiş olabileceğine ikna etmiştir. Antik bir simya düşüncesi olan Felsefe Taşı'na dayanan (Amerikan basımlarında "Büyücü'nün Taşı" olarak değiştirilen) nesne Nicolas Flamel'e ait olan bir taştır. Efsaneye göre Taş tüm metalleri altına çevirme gücüne sahiptir ve "Ölümsüzlük İksiri"nin de yapımında kullanılır. Taş sadece ilk kitapta görülmüştür ve Voldemort tarafından gücüne kavuşmak için aranmıştır. Kitabın sonunda Dumbledore ve Flamel'in yaptığı anlaşmaya göre Taş yok edilmiştir. Seçmen Şapka, Hogwarts'ta her yeni öğrencinin hangi okul binasına - Gryffindor, Hufflepuff, Ravenclaw ya da Slytherin - ait olduğunu sihir yoluyla belirleyen, zihin okuyabilen, akıllı bir nesnedir. Şapka, okulun açılış şöleninde her yeni öğrencinin kafasına yerleştirilir. Şapka döküntü, konik, deri, geniş kenarlı büyücü şapkası biçimindedir ve çıkıntılarıyla yırtıkları onu ağzı ve gözleri varmış gibi gösterir. Şapka seçimini sesli bir şekilde duyurur ve öğrenci seçilen binaya katılır. Harry'nin kendi seçilişine dair yaptığı çıkarıma ve Hermione'nin kısa bir yorumuna göre Şapka seçimini yaparken öğrenciyle konuşur ve kararını verirken onun tercihini de hesaba katar. Bazen de gerek kalmaz: örneğin Şapka, Draco Malfoy'u Slytherin'e göndermeden önce kafasına değer değmez kararını verir. Seçmen Şapka Harry'nin yerleştirilmesinde zorda kalmıştır, onun özellikle ve ısrarla istemediğini söylemeden önce Harry'yi neredeyse Slytherin'e yerleştirecektir. Şapka onu hem annesinin hem de babasının binası olan Gryffindor'a seçmiştir. Rowling'in, Seçmen Şapka'nın Harry'yi hangi binaya yerleştireceği konusunda karasız kalmasına yorumu onun, Harry'nin içinde Voldemort'un ruhunu hissetmesidir. Seçmen Şapka yerleştirmede hata yaptığını kabul etmemesiyle meşhurdur ve öğrencinin yanlış binaya yerleştiği bariz olsa bile ilk verdiği karara sıkı sıkıya bağlı kalır. Hogwarts'ta olduğu sürede yüzyıllar boyunca çeşitli hatalar yapmıştır. Seçmen Şapka aslında Hogwarts'ın dört kurucusundan biri olan Godric Gryffindor'a aittir. Kurucular binaları için öğrencileri bizzat kendileri seçerlerdi ancak öldüklerinden sonra seçme işini başka birinin yapması ihtiyacı ortaya çıkınca Gryffindor şapkasını çıkardı ve büyüleyerek seçme işini ona bıraktı. O zamandan beri Seçmen Şapka öğrencilerin hangi binaya yerleştirileceğine karar vermede kullanıldı. Eskiliğinden ötürü Şapka "yamalı, yıpranmış ve son derece kirli" olarak görülür. Her sene öğrencileri seçmeden önce yeni bir açılış şiiri okur. Duruma göre bu şiirler yaklaşmakta olan tehlikeye karşı uyarıcı olabilir, "Zümrüdüanka Yoldaşlığı"nda olduğu gibi. Seçmen Şapka'nın şiiri uzunluğuna ve içeriğine göre değişse de her zaman binalar hakkında kısa tanımlarda bulunur. İki örnekte Seçmen Şapka, Gryffindor'un Kılıcı'nı çıkarabilme özelliğini göstermiştir ve iki olayda da yılanlara karşı kullanılmıştır; "Sırlar Odası"nda Basilisk'i öldürmesi için Harry'ye getirmiş, "Ölüm Yadigarları"nda Neville'e ulaştırmıştır. "Sırlar Odası"nda Dumbledore, yalnızca gerçek bir Gryffindor'un Kılıcı böyle çağırabileceğini ortaya koymuştur. "Ölüm Yadigarları"nda Voldemort onu ateşe atmıştır, ama hemen ardından Neville, Kılıcı Şapka'nın içinden çıkarıp Voldemort'un yılanı Nagini'nin kafasını kesebildiğinde yok olmadığı görülmüştür. "Ölüm Yadigarları"nda, Harry'nin en küçük oğluyla yaptığı, eğer gerçekten Slytherin'e gitmek istemezse Şapka'nın onun tercihini dikkate alacağını söylediği konuşmasıyla Şapka'nın varlığını sürdürdüğü ortaya çıkmıştır. Pottermore'a göre, "Hatstall", 'kadim bir Hogwarts ifadesi olup yeni bir öğrencinin seçiminin beş dakikadan fazla sürmesi için kullanılır.' Bu Seçmen Şapka için kararını vermede olağanüstü uzun bir süredir ve nadiren gerçekleşir, belki 50 yılda bir. Harry Potter'ın akranlarından Hermione Granger ve Neville Longbottom Hatstall olmaya en yakın kişilerdir. Seçmen Şapka yaklaşık dört dakika boyunca Hermione'yi Ravenclaw'a mı yoksa Gyffindor'a mı yerleştirmesi gerektiğine karar vermeye çalışmıştır. Neville'in durumundaysa Şapka, onu Gryffindor'a yerleştirmeye karar vermiştir: Neville'in bu binanın cesaretiyle meşhur olmasından gözü korkmuş ve Hufflepuff'a yerleştirilmek istemiştir. Onların sessiz münakaşası Şapka'nın zaferiyle sonuçlanmıştır. "Harry Potter" filmlerinde Seçmen Şapka orijinal yapımlarda Leslie Phillips tarafından seslendirilmiş, Türkçe uyarlamadaysa Ali Ekber Diribaş seslendirmeyi yapmıştır. Kelid Aynası, "Felsefe Taşı"nda Harry tarafından Hogwarts'ın arka koridorlarında bulunan efsanevi bir aynadır. Üzerine kazınan ""erised stra ehru oyt ube cafru oyt on wohsi"" - ki tersten okunduğunda ve kelimelere doğru ayrıldığında - İngilizce, ""Sana yüzünü değil ama kalbindekini gösteririm"" anlamına gelir (Ayna'nın İngilizce orijinalindeki adı "Erised"dir -"desire" kelimesinin tersi- ve manası çevirmenler tarafından Türkçeye "dilek" olarak çevrilmiş, böylece Ayna'nın adı "Kelid" olmuştur). Harry, Ayna'yla karşılaşmasında annesi ve babasının yanı sıra akraba kalabalığı olarak görünenleri; Ron ise kendini okul birincisi ve Quidditch Kaptanı olarak elinde Quidditch Kupası'nı tutarken görmüştür (ve böylece kendinden çokça başarılı olan ağabeylerinin ve en meşhur arkadaşı Harry'nin gölgesinden çıkmış olarak kabul edilmeyi istediğini açığa vurmuştur). Dumbledore, Harry'yi, onun ne bilgi ne de doğruluk verdiğini ama ondan önce Ayna'nın önünde çokça zaman geçiren kişilerin gördüklerinden ötürü çıldırdıklarını söyleyerek uyarmıştır. Dumbledore, kitapta Ayna ile karşılaşan ender karakterlerden biridir, asla yeterli sayıda çorabı olmadığını iddia ederek kendini elinde çorap örerken gördüğünü söylemiş, insanların ona kitap hediye etmekte ısrar ettiği için yılbaşında hiç çorap alamamasından yakınmıştır. Lakin, "Ölüm Yadigarları"nda anlaşılmıştır ki Ayna'da gerçekten gördüğü şey tüm ailesinin tekrar hayatta ve mutlu olduğudur, tıpkı Harry gibi. Kelid Aynası, ilk kitapta Felsefe Taşı için konulan son önlemdir. Dumbledore, Taş'ı Ayna'nın içine yalnızca onu kullanma maksadı olmadan bulmak isteyenlerin bulacağını bilerek saklamıştır; kendilerini, Taş'ı bulmaktan ziyade, Ölümsüzlük İksiri yaparken ya da nesneleri altına dönüştürürken görenlerin asla ona sahip olamayacağını da bilerek. Ayna'nÄ±n mevcut durumu bilinmemektedir. "Zümrüdüanka Yoldaşlığı"nda Sirius, aslında ayrı hücrelerde kalma cezası verildiğinde James ile irtibatını sağlayan bir aynayı Harry'ye verir. Bu ayna, eline alıp diğer aynanın sahibinin adını söylediğinde etkin hale gelen ve çağrılan kişinin yüzünün diğer aynada görülmesine (veya tam tersine) sebep olan "İki Taraflı Ayna"nın bir parçasıdır. Harry bu Ayna'yı Sirius'tan, Grimmauld Meydanı'nda bir yılbaşı tatilini geçirirken alır. Harry, ilk olarak, paketi açmamaya karar verir. Sirius'un ölümünden sonra ise bir daha etkin olamayacağını fark ederek Ayna'yı bulur. Ayna, ikinci kez, "Melez Prens"te Mundungus Fletcher Grimmauld Meydanı'nı yağmalayıp Aberforth Dumbledore'a sattığında görülür. Aberforth Dumbledore ise Ayna'yı, "Ölüm Yadigarları"nda Harry'yi izlemek için kullanır. Harry umutsuzca yardım için Ayna'nın kırık parçasına bakıp yardım istediğinde Aberforth'a ait olan (Harry'nin ise yanlışlıkla Albus Dumbledore'a ait olduğunu sandığı) parlak bir mavi göz belirir ve Malfoy Malikanesi'nden kaçıp Denizkabuğu Kulübesi'ne varabilmeleri için yardıma Dobby'yi gönderir. Büyücü dünyasındaki fotoğraflar ve portreler Muggle dünyasındakiler gibi hareketsiz değildir. Çerçeve içinde hareket edebilir, bir portreden diğerine geçebilir, hatta eğer belirli bir iksirle yapıldılarsa konuşabilirler. Şişman Hanım'ın bir portresi Hogwarts'ta Gryffindor ortak salonunun kapısına konmuştur ve yalnızca şifre söylendiğinde açılmaktadır. Ayrıca Dumbledore'un odasında Hogwarts'ın çeşitli eski müdür ve müdirelerinin portreleri vardır ve zaman zaman onlarla konuşurken görünür. Keza o Sirius Black'in büyük büyük babası Phineas Nigellus'un portresini Sirius'la konuşmak ve Yoldaşlığın Karargâhını Phineas'ın oradaki diğer portresi sayesinde kolaçan etmek amacıyla kullanır. Müdür portreleri özeldir ve yalnızca öldükleri için portrelerinde görünmezler. Bunun sebebi öldüklerinde ruhlarının oradaki parçasının portrelerinde kalmasıdır. Seri boyunca çeşitli iksirlerden bahsedilmektedir. En önemlileri arasında Çok Özlü İksir, Veritaserum ve Felix Felicis bulunmaktadır. Hogwarts'ta öğrenciler İksir dersi de almaktadırlar. Harry Potter evreninde iksirlerin yapımı için başta kazan ve asa olmak üzere çeşitli büyülü nesnelere ihtiyaç duyulmaktadır. Weasley Büyücü Şakalarının şaka eşyaları, dükkânın sahipleri Fred ve George tarafından yapılır ve tasarlanır. Ürünlerini kendileri ve diğer Hogwarts öğrencileri üzerinde denerler. Weasley'lerin Gösterişli Parlamaları büyülenmiş olağanüstü havai fişeklerdir. Kaytartan Çerez Kutuları yiyenin dersi kırması için tasarlanmış şekerlerdir. Farklı çerezler değişik etkilere sahiptirler, kusma, bayılma ya da burun kanaması gibi; şekerlerin bir yanı hasta ederken diğer yanı iyileştirir. Patentli Gündüz Düşleri Büyüsü kullananı gerçekçi 30 dakikalık rüyalara sokan bir takımdır ve hayal edilebilir, her derse uygun biçimde kullanılabilir. Kafasız Şapka yalnızca kafa ile sınırlı bir görünmezlik sağlar ve başsız gibi gösterir. Bunun eşi ise Kalkan Şapkadır ve nazarlarla lanetleri geri yansıtır. Fred ve George bunu bir şaka aracı olarak tasarlasalar da Bakanlık görevlileri kullanışlılığından etkilenmiş ve 500 adet sipariş vermişlerdir; Kalkan Pelerin ve Kalkan Eldiven de yakında satışa sunulacaktır. Hileli Asalar kullanılmak istendiğinde alakasız nesnelere dönen sahte asalardır, plastik tavuk veya teneke papağan gibi. Ayrıca savunmasız hedefleri kafasından ve boynundan vuran daha pahalı nesneler de vardır. Dolma Dil Şekerlemesi yiyenin dilini dehşet verici biçimde geçici olarak büyüten ve Harry'nin kuzeni Dudley'nin ağzına Fred tarafından "yanlışlıkla" düşürüldüğünde de etkisi görülen şekerlerdir. Kanarya Kremaları yiyeni kısa süreliğine dev bir kanaryaya dönüştüren kremadır. Büyünün etkisi geçince kişi tüylerini döker ve normal haline döner. Uzayan Kulaklar uzun deri rengi ipler şeklindedir ve bir ucu kullananın kulağına yerleştirilirken diğer ucu dinlenecek olan konuşmanın veya sesin olduğu yere doğru uzatılır. Bir dinleme cihazına benzer şekildeki bu nesne sayesinde dinleyen sesin kaynağına çok yakınmışçasına konuşulanları duyabilir. Kulaklar ilk olarak Fred ve George Weasley tarafından "Harry Potter ve Zümrüdüanka Yoldaşlığı"nda Yoldaşlık toplantılarını dinlemek amacıyla kullanıldığında tanıtılmış ve Crookshanks yiyene kadar kullanılmıştır. Taşınabilir Bataklık, isminden anlaşılabileceği gibi, gerçekçi, anında oluşabilen bataklıklardır. İlk olarak "Zümrüdüanka Yoldaşlığı"nda Umbridge okul müdiresi olarak atandıktan sonra görülmüştür. Fred ve George bir tanesini koridora, hem Harry şöminesini kullanabilsin diye oyalama amaçlı olarak hem de curcuna yaratmak için yerleştirmişlerdir. Yok edilmeleri oldukça zor görünmektedir, Umbridge kaldıramamış ve Filch'i öğrencilere vurmaya zorlamıştır. Profesör Flitwick romanın devamında neredeyse saniyesinde bataklığı temizlemiştir. (Küçük bir parçayı kurutmamış, böylece Fred ve George'un Hogwarts'tan ayrıldıkları noktayı koruyarak onlara bir gönül borcu ödemeyi istemiştir.) Ayrıca Weasleylerin dışarıdan ithal ettiği başka şaka nesneleri de vardır. Peru Anında Karanlık Tozu bunlardan biridir. Toz, atıldığı yeri öylesine karartır ki asa ışığı veya başka bir büyüyle karanlığı delmek imkânsızlaşır. Etkisi birkaç dakika içinde geçer. Draco Malfoy tozu, "Melez Prens"te Dumbledore'un Ordusu üyelerini engellemek için kullanmıştır. Aynı adlı filmde toz yine, Harry tarafından Hogwarts Ekspresi'nde, Draco Malfoy'un masasının üstündeki bagaj bölümüne erişebilmek için kullanılmıştır. Zonko'nun Şaka Dükkânı Hogwarts öğrencileri için Hogsmeade gezilerinde önemli bir uğrak yeri olmuştur. Dükkân "Fred ve George'un bile en çılgın hayallerini gerçekleştirecek şakalar ve oyunlar" satar. Bu ürünler Tezek Bombası, Bayıltan Lezzetler, Kusma Pastili ve Burunkanatan Nugat'tır. Fred ve George, Harry'nin altıncı yılında dükkânlarını genişletmek için Hogsmeade'daki yeri satın almayı denemiş ancak karanlık günler yaklaştığı için bundan vazgeçmişlerdir. Diğer şaka nesneleri Geğirme Tozu, Tezek bombası (patlar ve kötü bir koku salar), ve Tekrar Vuran Bumeranglar'ı (atıldıktan sonra tekrar tekrar hedeflerini vururlar ve Hogwarts'ta yasaklanmışır) içerir. Tazı Dişli Frizbiler gerçekten de tazı dişine sahiptirler ve "Ateş Kadehi"nde sene başında Filch'in yasakladığı yeni nesnelerden biri olarak bahsedilmiştir. Ancak ilk kez görülmeleri "Melez Prens"te Ron, Gryffindor ortak salonunda fırlatırken olmuş, yanlışlıkla yön değiştirmiş ve bir perdeyi ısırmıştır. Çalıştığında gürültüyle çığlık atan Çığlık Atan Yo-Yolar ve hocaları rahatsız etmek için kullanılan ve koku salan Pis Kokulu Topak dahil pek çok nesne vardır. Alastor Moody özellikle büyülenmiş bir sihirli bavula sahiptir. Bavulun yedi kilidi vardır ve her nesne türü bölmesi için ayrı bir kilit vardır. En kayda değer olanı yedinci bölmesidir, 10 metre derinliğindedir (yüksek ihtimalle Saptanamaz Genişletme Büyüsü sayesinde) ve Barty Crouch Jr.'ın gerçek Moody'yi hapsettiği yerdir. Diğer bölmelerinde büyü kitapları, Karanlık Bulucular ve Moody'nin Görünmezlik Pelerini vardır. Düşünseli, anıları saklamak ve izlemek için kullanılan taş bir kaptır. Mistik rünlerle kaplıdır ve ne gaz ne de sıvı halde olarak tanımlanan anıları içerir. Bir büyücü ya da cadı kendisinin veya bir başkasının anılarını çıkarabilir, içinde saklayabilir ve sonra izleyebilir. Ayrıca bilgiyle ve anılarla dolu olunduğu zaman hafızayı rahatlatabilir. Herkes anıları Düşünselinin içinde görebilir, hem de izleyenlere gerçek dünyanın büyülü bir hali gibi olan anıların içine dalma olanağı da tanır. Gözlemleyenler olayları üçüncü şahıs bakış açısından izlerler ve nesne olaylara yakından bir bakış imkânı da sağlar. Rowling'in belirttiğine göre Düşünseli, kişilerin dikkat etmemiş olsalar dahi yaşanmış olaylardaki ayrıntıları görebilmelerini sağlar ve "bu Düşünselinin büyüsüdür, olanı canlı kılar." Düşünselinin içindeki hatıralar gümüş iplik görünümündedir. Anılarla oynanabilir ya da onlara ağır hasar verilebilir veya sadece eskitilip sisli hale getirilebilir (Slughorn'da olduğu gibi), kalın akıcı gözükebilir ve karanlık bir görüş sunabilir. Anılar yalnızca insanlardan olmak zorunda değildir, Dumbledore bir ev cini olan Hokey'den de anı almıştır. Nesne son kez "Ölüm Yadigarları"nda, Harry Snape hakkındaki gerçeği öğrenmek için kullandığında görülmüştür. "Melez Prens"in film versiyonunda Dumbledore'un anıların içinde bulunduğu küçük şişeleri saklamak için kullandığı ayrı bir kabı vardır. Dördüncü filmde Dumbledore'un odasındaki Düşünseli romandaki tanımlara uymaktadır. Ancak, altıncı ve yedinci filmde havada yüzer gibi duran ve içi cıva benzeri bir maddeyle dolu sığ bir metal tabak olarak görünür. Sekizinci filmde Harry onu Snape'in anılarını izleyebilmek için taş kaideden ayırır. Hermione, el çantasına Saptanamaz Genişletme Büyüsü yaparak fiziksel görünüşünü değiştirmeden yalnızca iç hacmini artırıp "Ölüm Yadigarları"nda Bill ve Fleur'un düğününden ayrılırken ihtiyaç duydukları neredeyse her şeyi yanlarına almalarını sağlamıştır. Ayrıca çantadaki onca nesne sıkıştırılarak çantayı taşımak kolay hale getirilmiştir. Buna benzer çantalar başka yerlerde de geçmiştir, Dungeons ve Dragons'taki "taşıma çantası" veya diğer oyunlardaki "büyülü çantalar" gibi. Hermione çantayı Birleşik Krallık içinde yaptıkları Hortkuluk avı boyunca ihtiyaç duyacakları her şeyi yanlarına alacak şekilde bir depo olarak kullanmıştır. Kürk torbalar içlerinde çeşitli nesnelerin saklanabildiği ve sahibinden başka kimsenin açıp kullanamadığı büzgülü çantalardır. Harry, Hagrid'den 17. doğum günü hediyesi olarak aldığı torbanın içinde Dumbledore'un kendisine vasiyeti ile bıraktığı Snitch, Sirius'un iki taraflı aynasının kırık bir parçası, sahte Hortkuluk ve Çapulcu Haritası gibi kişisel önemi olan nesneler taşır. Rufus Scrimgeour'un da Dumbledore'un vasiyeti ile Harry, Ron ve Hermione'ye bıraktığı nesneleri ulaştırabilmek için kullandığı bir torbası vardır. Süpürgeler her yaştan büyücü ve cadının ulaşım ve Quidditch oyunu için kullandığı bir araçtır. Kullanımları Uçan Halılar gibidir ancak Uçan Halılar Büyük Britanya'da Sihir Bakanlığı tarafından yasaklanmıştır. Ancak Süpürgeler uzun yolculuklar için yastık büyüsüyle bile rahat değildirler bu nedenle büyücüler seyahatlerinde diğer ulaşım araçlarını tercih etmektedir. Süpürgeler Büyücülük Dünyası'nda en çok satılan malzemedir. Pek çok marka ve modelde süpürge vardır ("Cleansweeps" veya "Comet" gibi), hepsi de yeterliliklerine göre değişmektedir. Bu süpürge yelpazesi yüksek kalite ve pahalı olanlarından küçük büyücüler için olan ve yalnızca yerden birkaç karış yukarıdan uçabilenlerine, hatta aile boyu, fazla sayıda kişinin oturabileceği ve altında bir bagajı olanlara kadar uzanmaktadır. Harry, Quidditch oynadığı için onun süpürgeleri - bir "Nimbus 2000" ve "Ateşoku" - seri boyunca belirgin bir biçimde geçer. "Nimbus 2000" Harry'ye Dumbledore'un özel izniyle Minerva McGonagall tarafından onu Arayıcı olarak seçtiği için verilmiştir. "Ateşoku" ise vaftiz babası Sirius tarafından Noel hediyesi olarak "Nimbus"unun bir Quidditch maçında Şamarcı Söğüt tarafından kullanılmaz hale gelmesinden sonra verilmiştir. "Ateşoku" dünyadaki en hızlı süpürge olarak kalmış ve önceki rekoru elinde bulunduran ve Draco Malfoy'un da sahip olduğu ve babası Lucius Malfoy tarafından tüm Slytherin takımına Draco'yu Arayıcı olarak seçmeleri için bir rüşvet olarak verdiği "Nimbus 2001"i geçmiştir, ve bedeli o kadar yüksektir ki yalnızca talep üzerine alınabilir. Arthur Weasley, sonradan büyülediği bir Ford Anglia 105E'ye sahiptir; nihayetinde araç uçabilir, görünmez olabilir ve pek çok diğer özelliğinin yanı sıra (Saptanamaz Genişletme Büyüsü dahil) büyülenmeden önceki iç hacmine rağmen tüm Weasley ailesini içine alabilir. Araba "Harry Potter ve Sırlar Odası"nda Fred, Ron ve George tarafından Harry'yi Dursley'lerin evinden kurtarmak için ödünç alınmıştır. Sonradan, Ron ve Harry arabayı Peron 9¾ Dobby tarafından mühürlendiği için Hogwarts'a gidebilmek amacıyla çalmışlardır. Okula vardıklarında, Şamarcı Söğüt'ün olduğu yerde araç onları ve bagajlarını çıkarttıktan sonra Ron'un geri dönmesi için yalvarmasına aldırış etmeden Yasak Orman'a kaçmıştır. Bay Weasley, yedi Muggle arabayı uçarken gördükleri için Sihir Bakanlığı tarafından soruşturmaya alınmış, yüklü bir ceza parası ödemiş ve işini kaybetmekten son anda kurtulmuştur. Araba, Harry ve Ron ormanda Aragog'u ziyaret etmeye gittiklerinde örümcek kolonisi üzerlerine saldırmak üzereyken ortaya çıkar ve onlara saldırarak ikisini ormandan dışarı çıkarır. Araç Ron ve Harry'yi kurtarmasına rağmen Weasleyler'e dönmemiş ve kendi başına kalmaya karar vermiştir. Arabanın son durumu belli değildir. Ron, arabanın yabani bir hayvan gibi çıldırdığını ve kendi başına hareket ettiğini belirtmiştir. Bir görüşe göre başkahramanların çocukları okula geldiğinde hala orada olabilir. Filmde kullanılan 1962 Ford Anglia Ron Weasley karakterini canlandıran Rupert Grint tarafından alınmıştır ve şu anda Beaulieu'deki Ulusal Motor Müzesi'nde sergilenmektedir. Aracın Şamarcı Söğüt'e çarptığı sahneyi çekebilmek için toplamda 14 Ford Anglia harap edilmiştir. Aracın yabani durumdaki bir kopyası "Universal Studios Macera Adası" eğlence parkındaki Dragon Challenge hız treni güzergâhı üzerinde görülebilir. Bazen, hareket algılayıcıları ziyaretçilerin önünde durduğunu veya yanından geçtiğini hissettirince farlarını yakıp korna sesi çıkarır. Uçuş Tozu, büyücüler tarafından şöminelerde ulaşım ve haberleşme amacıyla kullanılan parıltılı bir tozdur. Toz, Ignatia Wildsmith (1227–1320) tarafından bulunmuştur ve adını (İngilizce orijinalinde adı "Floo Powder"dır) baca anlamında "flue"dan alır. Uçuş Tozu, Uçuş Ağı'na bağlı her şöminede kullanılabilir. Birinden diğerine hareket etmek için öncelikle ayrılış noktasındaki şömine yakılmalıdır. Yolcu, bir avuç Tozu alevlere atar, zümrüt yeşiline dönen alevlere girerek gideceği yeri temiz ve istekli bir sesle belirtir. Toz haberleşme için de kullanılabilir. Bunun için büyücü veya cadı şöminenin önünde eğilerek alevlere başını sokar ve konuşacağı kişinin bulunduğu yerdeki şömineden başını çıkarır. Ayrıca bedenin başka bir bölümü de bu şekilde taşınabilir veya bir yere erişebilir; Umbridge'in Sirius'u, Harry ile Ağ aracılığıyla ikinci kez konuştuğunda yakalamak üzereyken olduğu gibi. Büyücüler aynı zamanda Toz aracılığıyla çağrılabilir ve seslerini iletebilirler de, "Azkaban Tutsağı"nda Snape'in Harry'yi Çapulcu Haritası hakkında sorgularken Lupin'i odasındaki şöminesi aracılığıyla çağırdığı gibi. "Sırlar Odası"nda, Weasley ailesi Diagon Yolu'na Uçuş Tozu aracılığıyla giderler. Harry şöminenin dumanı ve külünden öksürdüğü için tam olarak Diagon Yolu diyemez ve Knockturn Yolu'ndaki Borgin ve Burkes'e çıkar. Dördüncü kitapta Bay Weasley, Bakanlık'taki gücünü kullanarak Dursley'lerin şöminesini geçici süreliğine Uçuş Ağı'na bağlar, ancak bacanın kapatıldığını bilmemektedir. Sirius, aynı kitapta Harry ile konuşabilmek için Ağı kullanır. Beşinci kitapta Harry, Sirius ile konuşabilmek için önce Gryffindor binasının şöminesini, sonra da Umbridge'inkini kullanır; Harry bunu Umbridge, Hogwarts ile içerden ve dışarıdan yapılan haberleşmeleri kontrol ettiği için yapmak zorunda kalmıştır. Uçuş Ağı, Sihir Bakanlığı tarafından izlenmektedir. Bakanlık'ın ayrıca çalışanları ve memurları merkeze ulaşırken Anahtarlar ve Süpürgelerin karmaşasıyla uğraşmasın veya "Ölüm Yadigarları"nda görüldüğü gibi kendilerini klozete atmak gibi utanç verici bir durumda kalmasınlar diye sahip olduğu 700 şöminesi vardır. "Pottermore"a göre Britanya'daki yegane lisanslı Uçuş Tozu üreticisi Floo-Pow'dur ve merkez binası Diagon Yolu'nda bulunmaktadır. Henüz bir Uçuş Tozu açığı bildirilmemiştir ve kimse de böyle bir durumla karşılaşmamıştır. Yüz yıldır fiyatı sabit kalmıştır: bir kepçesi iki Sickle. Uçan Halılar kalın, işlemeli ve genelde Orta Doğu'da üretilen uçma büyüsüyle büyülenmiş halılardır. Uçan Halıların bir zamanlar Britanya büyücülük cemiyetinde ulaşım aracı olarak kullanılması kabul edilmişti ancak şu anda, Yasaklanmış Büyülenebilen Nesneler Sicil Dairesi tarafından "Muggle Eşyası" olarak tanımlanmış ve yasaklanmıştır. Her ne kadar diğer ülkelerde serbest olsa da kullanımı Britanya büyücülük kanunlarına aykırıdır. Bay Weasley Muggle Eşyalarının Kötüye Kullanımı Dairesi'ndeki makamından dolayı bu yasağın uygulanmasıyla yakından ilgilenmiştir. Yasağın yeni olduğu yalnızca Bay Weasley'nin katılımından dolayı değil ayrıca Barty Crouch Sr'nin büyükbabasının yasaktan hemen önce 12 koltuklu Axminster halısı almasından da anlaşılmaktadır. Tahminen Orta Doğulu Ali adında bir büyücü, Uçan Halı kullandığı için Sihir Bakanlığı'ndan Bay Weasley ile sorunludur. Hogwarts Ekspresi, Hogwarts öğrencilerini eğitim yılının başında ve sonunda okula getirip götüren trendir. Ayrıca isteyen öğrencileri Noel tatilinde evlerine de götürmektedir. Kullanılmadığı zamanlarda Hogsmeade'de kalır ve yalnızca 9. ve 10. peronlar arasındaki duvardan geçilerek ulaşılabilir. Hızır Otobüs (orijinal adı: Knight Bus) cadı ve büyücülerin taşınmasını sağlayan sihirli, mor renkli, üç katlı Regent tipi bir otobüstür. Otostop çeker gibi çağrılabilir ancak başparmak yerine büyücüler asa bulunan ellerini kullanarak çağırırlar. Harry kolunu asasına istemeden uzatarak çağırmış ve ilk kez "Azkaban Tutsağı"nda ortaya çıkmıştır. Harry en son olarak Hızır Otobüse "Zümrüdüanka Yoldağlığı"nda arkadaşlarıyla beraber binmiştir. Hızır otobüs süpürgeyle seyahatten daha hızlı ancak neredeyse anında varış sağlayan diğer metotlardan daha yavaştır (Uçuş Tozu, Cisimlenme gibi). Otobüs ücretlidir ve mesafeye göre değişiklik gösterir. Harry Little Whinging'den Çatlak Kazan'a gitmek için 11 Sickle ödemiştir. Sıcak su şişeleri, diş fırçaları ve sıcak çikolata gibi diğer olanaklar ekstra ücrete tabidir. Otobüs, toplu taşıma amacıyla başka bir ulaşım aracı seçemeyen büyücü ve cadılara hizmet verir. Yolcular otobüs tarafından Büyük Britanya'nın genelinden toplanır ve belli olmayan bir rotadan giderek onları istedikleri yere ulaştırır. Sokaklarda ok gibi fırlar, Muggle'lara kesinlikle görünmez ve kısa mesafelerde nesnelerin yolundan çekilmesini sağlayarak gider. Uzun mesafelerde ise patlama ve sallantılarla beraber anında 160 km atlar. Otobüsün içi günün saatlerine göre değişir, gündüz oturaklar gece ise yataklar vardır. Harry ve Ron'a göre gayet rahatsızdır. Bahsedilen tek engel ise otobüsün suya girememesidir. Serinin üçüncü kitabında Otobüs'ün muavini Stan Shunpike, şoförü ise