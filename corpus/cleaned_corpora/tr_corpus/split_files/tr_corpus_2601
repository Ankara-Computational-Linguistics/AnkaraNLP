dini ıstılahları kamuslardan öğrenen Gıyas, ehl-i sünnet âlimleriyle münazaralar yapmaktaydı. Kuleyn köyünden Gıyas adlı birisinin sağlam delillerle ehl-i beyti savunan faaliyetlerde bulunduğu Kum, Kâşân ve Âbe'de duyulunca, ücra köylere varana değin birçok yerden Gıyas'a katılımlar ve davetine icabetler başladı. Nihayet fakih Abdullah Za'ferânî olaylardan haberdar olunca hepsinin bidat olduğunu fark edip Rey şehrini onlara saldırmak için kışkırtınca hepsi çil yavrusu gibi dağıldı Gıyas da Horâsân taraflarına kaçmak zorunda kaldı. Ehl-i sünnet bu mezhebi kabul edenlerin bazısına Halefî, bazısına Bâtınî adını verdiler. Hicri 280'de [M. 894] bu mezhep tebliğini açıktan yapmaya başladı. Yine aynı yıl Şam diyarında Sahibu'l-hal adı verilen bir şahıs zuhur ederek isyan bayrağı açtı. İsyanı neticesinde Şam'ın büyük bir kısmını zapt eden Sahibu'l hal, Emir Hüseyin Ali Mervezî'yi mezhebine davet eyledi. Hüseyin Ali onun davetine icabet edince Faryâb, Garcistan, Gur ve Guristan'da mezhebi hâkim duruma geçerek yöre ahalisinin çoğu mezkûr mezhepten haberdar oldu. Gıyas daha sonra ahaliyi mezhebine davet etmesi için kendi adına birisini Mervrûd'a halife tayin ederek Rey'e geri döndü. Döndüğünde insanları tekrar kendi mezhebine davet etmeye başladı. Daha sonra peşapuya bölgesinden Arap şiirine hâkim, garip hadisleri gayetle iyi bilen Ebu Hâtem adlı birisini kendi halifesi kılarak birlikte davet işlerine koyuldular. O dönemde henüz Horâsân'a gitmemiş bulunan Gıyas halka Mehdi'nin yakın zamanda zuhur edeceğini vaat ediyordu. Karmatîler de bu vaatle avunmaktaydılar. Sünniler Gıyas'ın tekrar Rey'e gelip bu sefer İsmailî mezhebine davet çalışmalarını yürüttüğünü duymuşlardı. Kaderin garip bir cilvesi olarak Gıyas'ın Mehdi'nin zuhur edeceğini söylediği gün gelip çatmış, lakin ortalıkta Mehdi namına bir şey görünmemişti. Gıyas'ın yalanı ortaya çıkınca Şiîler de onu ayıplamaya başladılar. Bu iki husustan ötürü diş bileyerek onunla olan ilişkilerini kopardılar. Ehli sünnet ve'l cemaat da onun kellesini istemekteydi. Gıyas da ister istemez bunlardan sonra kaçarak sırra kadem bastı. Kimseciklerin nereye gittiğinden haberi olmadı. Daha sonra Rey Şiîleri Halef'in torunlarından birine tabi olmak üzere fikir birliğine vararak yollarına onunla devam ettiler. Bu torun ölmeden evvel de Ebu Cafer Kebir adlı oğlunu kendine halife olarak tayin etmeyi düşünmüştü. Fakat Ebu Cafer mal-i hulyaya müptela olduğundan ötürü Ebu Hatem Kitnî'de karar kılarak kendi yerine geçirdi. Ebu Cafer sağlığına kavuşup iyileştiğinde ise Hatem dizginleri iyiden iyiye eline almış olduğundan Ebu Cafer'i idareye yaklaştırmıyordu. Böylece elebaşılık görevi Halef ailesinin elinden çıkmıştı. Ebu Hatem dâîleri Rey'in çevresindeki Taberistan, Gürgan, Azerbaycan, İsfahan gibi şehirlere yollayarak söyledikleri ile mezhebine davet etti. Rey emiri Ahmed bin Ali onun davetine icabet ederek Bâtınî olmuştu. Daha sonra hadiseler şöyle gelişti Deylemîler Taberistan Alevîlerine karşı isyan bayrağı açarak şöyle dediler Mezhebinizin hak mezhep olduğunu iddia ediyorsunuz. Oysa civardan Müslümanlar bize birtakım mektuplar yollayarak, ‘Onların sözlerine kulak asmayınız, mezhepleri sapıktır, ehl-i bidattirler.' diyorlar. Siz ilmin bizim hanedanımızın elinden çıktığını iddia etmekte, ilmin soya bağlanamayacağını ileri sürmektesiniz. Siz, ‘Öğrenirseniz bilen siz olursunuz bir başkası öğrenirse bilen o olur.' düsturunu şiar edinmişsiniz. Hakk Teâlâ peygamberi sadece bir kavme has göndermediği için hiçbir kavmin sırf bize şöyle buyrulmuştur diyemeyeceğine inanmaktasınız. Dolayısıyla bizim nezdimizde siz katıksız yalancılarsınız. Şiî olan Taberistan emiri Alevîleri himaye etmekteydi. Deylemîler ona karşı ayaklanarak şöyle dediler Horâsân, Maveraünnehr şehirlerinden fetva ve delil getirerek mezhebinizin halis Müslüman olduğunu gösteriniz. Eğer söyledikleriniz Hakk Teâlâ ve resulünün buyurdukları ise mezhebinizi kabul ederiz aksi takdirde bu işi kan paklar. Biz dağların havasını teneffüs ederek büyümüşüz öyle din mezhep işlerinden pek az şey biliriz. dediler. Derken ansızın Ebu Hatem bu keşmekeş esnasında Rey şehrinden Deylem'e gelerek onlara katıldı. Daha sonra Deylemîlerin elebaşı Esfar bin Şiruye Verdavendi'nin yanına vararak onlarla güçlerini birleştirdi. Böylece Alevî kisvesiyle tekrar sahneye çıkıp onları tenkit ederek hükümdarlığın onların hakkı olmadığını, idarede soya sopa bakılmaması gerektiği ve padişahın halis muhlis Alevî olması gerektiğini ileri sürdü. Daha sonra Deylemlilere İmamın zuhuru yakındır. Onun öğreti ve sözlerine vâkıfım. dedi. Deylemliler ve onların ileri gelenleri davetini kabul ettiler ve ona yöneldiler. Deylem ve Gilânlıların bazıları Esfar bin Şiruye Verdavendi, bir kısmı da Merdâvîc-i miskin zamanında yağmurdan kaçalım derken doluya tutuldular. Hak yol olan sünneti ararlar iken bidat ve hurafeye saplandılar. Günler bu minvalde bir süre ilerledi. Mehdi'nin zuhur edeceğini vaat ettiği gün gelip çattığı halde Mehdi'nin zuhur etmediğini görenler mezhebin temelsiz ve batıl bu şahsın da hilekâr olduğunun farkına varınca etrafından dağılarak peygamberin ehl-i beytine muhabbet yolunu benimsediler. Daha sonra katletmek için Ebu Hatem'e taarruz eylediler. Ebu Hatem canını kurtarmak için kaçarken öldürüldü. Bunun üzerine Şiîlerin mezhebi sarsılıp zayıflayarak hasarlar alınca halkın çoğu tövbeler ederek ehl-i sünnet ve'l cemaat'a katıldı. Şiîler bu halde bir süre ne yapacaklarını bilmez bir şekilde ortalıkta dolanıp gizlice birbirleriyle ittifak arayışlarına girdiler. Nihayet Gerdekuh'ta yaşayan Ebu Abdullah Kevkebî ve Rey şehrinde ikamet eden İshak üzerinde karar kıldılar. Horâsân ve Maveraünnehr'de Bâtınî İsyanı ve Horâsân Emirini Yoldan Çıkarıp Kendi Mezheplerine Katmaları Horâsân'da Gıyas'ın eliyle Bâtınî olan Hasan bin Ali Mervrûdî ölmezden kısa bir süre önce mezhebi Muhammed bin Ahmed Nahşebî'ye emanet ederek onu naibi ilan etti. Horâsân'ın ileri gelen feylesoflarından biri olan Nahşebî aynı zamanda çetin bir kelamcı idi. Hasan bin Ali Nahşebî'ye, gücünü pekiştirmek için yerine bir naib bıraktıktan sonra Ceyhun üzerinden Buhâra ve Semerkand'a geçip oranın naibini ve ahalisini mezhebe katmasını ve ardından Horâsân emiri Nasr bin Ahmed'in ve idarenin ileri gelenlerinin bir kısmının mezhebe iştiraklerini sağlamasını vasiyet etti. Hasan Mervrûdî bunları vasiyet edip öldükten sonra Muhammed Nahşebî onun yerine geçti. Halkın çoğu onun davetine icabet etmekteydi. Ehl-i sünnet ve'l cemaat ve doğru yoldakilerin elinden firar ederek Rey şehrinden Horâsân'a, Hasan Ali'nin yanına gelmiş Bâtınîlerin elebaşlarından olan Sudâbe oğlu nam biri vardı. Mezhebini açıktan tebliğ edemediğinden ve işlerinin yolunda gitmediğinden ötürü Buhâra'dan Nahşeb'e gelerek Horâsân emirinin nedimlerinden olan Bekir Nahşebî ve akrabalarına mezhebini kabul ettirmeyi başardı. Öte yandan has kâtiplerden ve nedimlerle aynı itibara sahip olan Eşas'a dostane bir şekilde sokularak davetine icabet etmesini sağladı. Ayrıca ârızlık görevinde bulunan Ebu Mansur Çagânî Eşas'ın kız kardeşiyle evlenerek mezhebe dâhil oldu. Hacib-i has olan Aytaş da aralarında peyda olan ünsiyetten ötürü mezhebe girenlerdendi. Muhammed Nahşebî'ye tabi olan cemaat ona Senin artık burada durmanın bir manası yok, var Buhâra'ya git. Biz kısa bir zamanda senin sancağını zirveye dikeceğiz. Elimizden gelen gayreti esirgemeyeceğiz. İleri gelenlerin mezhebe katılmasını sağlayacağız. dediler. O da Nahşeb'den Buhâra'ya giderek dergâhın büyükleriyle oturup kalkarak onları mezhebine davet etmekteydi. Önüne gelen herkesi mezhebine katıyor ve onlara, Ben kimseye söyle demedikçe kimseye söyleme. diye yeminler ettiriyordu. Öncelikle insanları Şiîliğe çağırıyor, ardından zamanla onlara kendi öğretilerini aşılıyordu. Bu şekilde vergi ve gelirden sorumlu olan Buhâra valisini, yine havastan ve İlâk valisi olan Hasan Malik'i, vekili hasslardan Ali Zerrâd gibi daha kâtiplerden, idareye yakın olanlardan ve padişahın mutemetlerinden çoğunu mezhebine dâhil etti. İşlerinin önü böylece açılan Gıyas oldukça güçlendikten sonra hazırlıklarını tamamlayarak padişaha yöneldi. Bu maksatla padişaha kendisinden övgü dolu sözlerle sürekli bahsetmeleri için hükümdarın çevresini ve devletin ileri gelenlerini ikna etti. Kendisi padişahın huzurunda bahse o kadar konu edildi ki nihayet hükümdar Nasr bin Ahmed onu görmeyi arzu etti. Daha sonra Muhammed Nahşebî'yi hükümdarın huzuruna çıkararak onun ilminden dem vurup ona izzet ü ikramda bulundular. Horâsân emiri bargâha çağırarak ona saygıda kusur etmiyordu. Nahşebî, eline fırsat geçtikçe ve ihtiyaç duyuldukça kendi sözlerinden ve mezhebinden birtakım hususları emire beyan etmekteydi. Zaten kendi mezhebini kabul etmiş bulunan nedimler ve büyükler bu beyanlarını tebrik edip ona çanak tutmaktaydılar. Nasr bin Ahmed yedikleri içtikleri birbirinden ayrı gitmeyesiye onu kendisine yaklaştırmıştı. Nahşebî artık Nasr bin Ahmed'i davet edecek kıvama getirerek onu mezhebine kattı. Hatta Nasr bin Ahmed üzerinde, Veziri alaşağı et diyecek nüfuzu eline geçirmişti. Artık Nasr bin Ahmed, Nahşebî'nin sözünden çıkmaz olmuştu. Nihayet Nahşebî dizginleri eline tamamen geçirince davetini açıktan yürütmeye başladı. Mezheptaşları da ona destek olarak aleni bir şekilde fütursuzca tebliğlerini yapmaktaydılar. Hükümdar da onlarla işbirliği halinde olunca Türkler ve ordunun ileri gelenleri hükümdarın yoldan çıkıp Karmatî oluşundan gayet rahatsız oldular. O devirde mezkûr mezhebe dâhil olanların hepsine Karmatî denmekteydi. Derken âlimler, şehrin ve civar bölgelerin kadılarının tümü bir araya gelerek ordunun sipah-sâlârının huzuruna gelerek Bilesin ki İslam Maveraünnehr'de örselenmiştir. Bu Nahşebî denen Mezdekî herif hükümdarı yoldan çıkarmış ve Karmatî yapmış, halkı sapkınlığa sürüklemiştir. İnsanları mezhebine alenen davet edecek kadar küstahlaşmışken şimdi biz oturup bunu seyredemeyiz. dediler. Sipah-sâlâr Bu mezhebin kökünün kurutulması için gösterdiğiniz iyi niyetten ötürü size minnettarım yalnız şimdi dönerek sükûtunuzu muhafaza ediniz. Mevlam hakkımızda hayırlısını yazsın. dedi. Kadılar ve âlimler oradan ayrıldılar. Ertesi gün olup hükümdarla baş başa kalınca ona Ey emir, sen padişahsın biz hepimiz de kullarınız. Efendimiz, ne atalarınız ne de babanız bu mezhep üzereyken siz neden bu fena yolu yol bellediniz. Cümle âlem söylentilerle çalkalanmaktadır. gibi sözlerle Yapmayın, şanınıza yaraşmaz. diye ne kadar dil döktüyse bir işe yaramadı. Mezhebin sevgisi gönlünde kök saldığı için emir hiçbir şey demedi. Şayiaların ayyuka çıktığı orduda Kesinlikle biz bu meselede hükümdarın yardakçılığını yapmayacağız. sesleri yükselmekteydi. Ordu kumandanları izleyecekleri siyasetle ilgili birbirlerine gizlice haber salarak kati surette padişahın bulaştığı bu işe razı olmayacakları, idarede kâfir bir padişah istemedikleri yönünde fikir birliğine vardılar. Nihayet yeminler ederek padişahı öldürmek, yerine de sipah-sâlârı geçirmeden bu yoldan dönmemek üzere karar aldılar. Sipah-sâlâr da hem dini açıdan hem de padişahlığa tamah ettiğinden dolayı bu fikri beğenerek benimsedi ve Pekâlâ nasıl bir yol izlemeliyiz. Ordu başlarıyla bir yerde oturup bir karara vardıktan sonra o karara bağlı kalacağımız üzere ahd ü peyman edelim. Daha sonra padişah dâhil hiç kimsenin ruhunun bile duymacağı bir şekilde nasıl bir siyaset takip edeceğimizi otururur düşünürüz. dedi. Askerlerden Tolon Öge adında, görmüş geçirmiş biri şöyle söyledi Şu şekilde bir yol izleyelim sipah-sâlâr olarak rütben herkesten yüksek olduğu için padişaha ordunun ileri gelenlerinin senden kendilerine mükellef bir ziyafet vermeni istediklerini ilet. Kendisi bunu kabul edince ona, ‘Ekmek, et, şarap yönünden bir eksik gediğim yoktur yalnız yaygı, meclis için gerekli altın ve gümüşten levazımat yönünden bendenizin desteğe ihtiyacı vardır.' dersin. Bunun üzerine hükümdar da gerekli olan şeylerin temin edilmesi için emir verir. Şüphe çekmemek için tarafımızdan ağırlanan askerler ve ordu kumandanlarının ziyafet tamama erdikten sonra vilayeti istila eden, Müslüman ve mazlumlara kan kusturan kâfir Türk Balasagun'a gazaya çıkacaklarını arz edersin. Ardından onu sipahı ağırlama işine koyul ve onlara falanca gün zahmet edip padişahın hazinesinde iş görecek pusat nevinden ne varsa senin evine yığmalarını söylersin. Kararlaştırılan gün çattığında ordu büyüklerinin hepsi senin sarayına teşrif ettiklerinde sarayın kapısının önüne bir bahaneyle bir set çeker, daha sonra ordu kumandanlarına şaraplar ikram ettikten sonra onlara bu sırrı açarsın. Asli unsurlar zaten kabul edeceklerdir diğerleri de meseleyi anladıkları vakit seninle birlikte hareket edeceklerdir. Hepsine ant verdirerek senin hükümdarlığına biat etmelerini sağladıktan sonra yemek faslına geçer ve şaraplarımızı yudumlarız. Daha sonra elimizde altından ve levazımat nevinden ne varsa hepsini ordu kumandanlarına sunar, saraydan ayrılır, hükümdarın sarayına gideriz. Padişahı gafil avlayarak öldürürüz. Nihayet yılanın başı olan o köpeği de ortadan kaldırarak ona biat eden mezheptaşlarının alayını da kılıçtan geçirerek helak eder hükümdarın sarayını yağmaya veririz. Sonra seni tahta geçirip dört bir yanda nerede bir Karmatî varsa bulup tepelemelerini, evlerini başlarına yıkıp yağmalamalarını emrederiz Sipah-sâlâr İzleyeceğimiz siyaset işte budur. dedi. Sipah-sâlâr ertesi gün Nasr bin Ahmed'e durumu arz ederek Ordu kumandanları bir ziyafet tertip etmemi arzu etmekteler. dedi. Nasr bin Ahmed Eğer techizatın varsa tertip eyle. dedi. Sipah-sâlâr Ziyafet tertibi için her şeye sahibiz lakin meclisi donatmak için gerekli olan yaygı ve altın ve gümüş kap kacak bakımından birtakım eksik gediğimiz vardır. dedi. Nasr bin Ahmed İhtiyaç duyduğun ne varsa hazineden al. diyerek ona izzet ü ikramda bulundu. Sonraki gün orduya ziyafetin tertip olacağı günü duyurarak, Nasr bin Ahmed'in hazinesinde altın, gümüş, meclis levazımatı, eşya namına ne varsa hepsini alarak kendi evine yığdı. Evinde tertip eylemiş olduğu görkemli şölene ordu kumandanları teşrif ettiler. Yukarda zikredildiği gibi yapılarak ordunun hepsine ant verdirilip kendisine biat etmeleri sağlandı. Daha sonra yemek faslına geçip şaraplarını içtiler. Ziyafete katılanlardan biri oradan ayrılarak Nuh bin Nasr'a ordu kumandanlarının tertiplerini bir bir anlattı. Nuh vakit geçirmeden atına binerek babasının sarayına varıp Sen burada böyle otururken ordu kumandanlarının hepsi sipah-sâlâra sadakat andı içmiş ve onun hükümdarlığına biat eylemişlerdir. Şu anda da şarap faslına geçmişler ve senin altın, gümüş, eşya ve yaygılarını orduya bağışlamışlar. Üstümüze yürüyüp kellelerimizi uçurmaları an meselesidir. Bunların bu ziyafetleri tertip etmelerinden maksatları seni ortadan kaldırmaktır. Nasr bin Ahmed Pekâlâ, evladım şu durumda ne yapmamız icap eder. dedi. Nuh Derhal iki güvenilir adamı sipah-sâlârın kulağına, ‘Görkemli bir şölen tertip ettiğini işittik. Şimdi şarap içme zamanı değil, elini çabuk tut ve gel zira elimde ne meliklerde ne sultanlarda olan özel davetler için kullanılan altın kakmalı alet-i hâs vardır, şimdi yanımda değil, şenliğine şenlik katması, hükümdarlığın şanının yücelmesi için getirmelerini emrettim. Şimdi ben bu alet-i hâssımı kimseye itimadım olmadığı için yalnız sana teslim edebilirim.' desin. Sipah-sâlâr da buna tamah ederek gelecektir. Alet-i hassı almak için geldiğinde kucağımıza düşecektir. İşte ossaat onu yakalar kafasını uçururuz. Daha sonra ne yapacağımızı oturur düşünürüz. dedi. Nasr bin Ahmed derhal iki hadim-i hassını sipah-sâlâra göndererek mezkûr haberi verdi. Ahali yemek faslını bitirmişti. Sipah-sâlâr birkaç kişiye Padişah beni ne için çağırmaktadır. diye sordu. Onlar Git ve alet-i hâssı da getiriverirsin. dediler. Sipah-sâlâr derhal atına atlayıp Nasr bin Ahmed'in sarayına vardı. Onu hükümdarın odasına alır almaz kellesini uçurarak bir torbaya koydular. Nuh babasına Çabuk atla, şu torbadaki kesik kelleyi de yanımıza alarak sipah-sâlârın sarayına varalım, sen ordu kumandanlarının önünde hükümdarlık davasından el çektiğini ve beni veliahdın eylediğini beyan et ki ben yapacağımı bilirim. Böylece hükümdarlık bizim hanedanamızda kalmış olur. Zira atalarının yolunu takip etmeyip bir köpeğin sözüne uyarak Müslümanlığı bir kenara atarak Karmatî olduğunu iddia ederek askerlerin ileri gelenlerinin sana rızası olmadığı için ordu seninle yoluna devam edecek gibi değil hiç olmazsa kendi ecelinle ölürsün. Hal bu minval üzeredir, bilesin. dedi. Daha sonra her ikisi atlarına binip acilen sipah-sâlârın sarayına vardılar. Ordu kumandanları padişahın yanında oğluyla geldiğini gördüklerinde şaşkınlık içinde yerlerinden fırlayıp onları karşıladılar. Kimsenin hadise hakkında en ufak bir fikri yok, kimse olup bitenlere bir mana veremiyordu. Padişahın, oğluyla ziyafete katılmak için geldiğini sandılar. Nasr bin Ahmed çocuğunu bırakarak kendi yerine kurulunca silahdârlar arkasında saf tuttular. Ardından Nasr bin Ahmed ordu kumandanlarına dönerek Bilesiniz ki çevirdiğiniz gizli işlerin hepsinden haberdarım. Sizin beni ortadan kaldırmaya niyet ettiğinizi haber alınca size olan güvenim sarsıldı siz de içinizden bana husumet besliyorsunuz. Bundan sonra da ne sizin bana ne benim sizi itimadım olacak gibi değil. Bana karşı olan husumetiniz eğer ki yoldan çıkıp sapkın bir mezhebe katılmam ise hükümdarlık ve hâkimiyeti işte şu gördüğünüz, üzerinde hiç şaibe bulunmayan oğlum Nuh'a bırakıyorum. Bundan böyle padişah odur ve onu tahta geçirdim. Şimdi size düşen ona itaat etmektir. Ben de artık aradan çekiliyorum. Günahımla sevabımla tevbe ederek bir kenara çekiliyorum. Sizi bana karşı kışkırtan şahsın kellesi de işte şu torbadadır ve cezasını bulmuştur. Bunları dedikten sonra tahttan inerek oğlunu kendi elleriyle tahta geçirip hediyeler saçtı, hayır dualarda bulundu. Ordu kumandanları olan biten karşısında şaşırıp kalmışlardı. İleri sürecekleri tek bir bahaneleri kalmayacak bir şekilde can u gönülden yerlere kadar eğilip Nuh'a hayır dualarda bulundular. Hepsi hadiselerden sipah-sâlârı sorumlu tutarak Biz bendeyiz, emrinize amadeyiz. dediler. Nuh Kulaklarınızı iyi açıp iyi belleyiniz ki ben Nuh'um, Nasr değil. İşlediğiniz bu suçu eylediğiniz yüz doğru işe bağışladım. İstediklerinizi karşılama mercii artık benim. Nasr bin Ahmed'den daha fazla derdinize derman olmam ve kılınıza zarar gelmesine müsaade etmemem ve hakkınızda en hayırlısını yerine getirmem için bundan böyle benim emrime kayıtsız şartsız uyunuz. diyerek babasının ayağına zincirler vurulmasını emrettikten sonra kadim kaleye götürüp zindana atmalarını emretti. Nuh daha sonra ordu kumandanlarına ve askerlere dönerek Ayağa kalkın, şarap meclisine varalım. diye emirde bulundu. Şarap meclisinda hepsi üç beş kadeh içtikten sonra Nuh Siz şu mecliste bulunan eşyaları yağmalamak istemiştiniz, işte ben hepsini sizlere bağışlıyorum, arzu ettiğinizi kapıp götürün ve makamlarınız kıymetince aranızda bölüşünüz. dedikten sonra şöyle devam etti Hakkımızda karanlık emelleri olan sipah-sâlâr cezasını buldu sapkınlar güruhuna katılan pederim de hak ettiği cezayı çekmektedir. Babamla ilk gün kâfirler üzerine gaza eylemek üzerine karar kılmıştınız, haydi davranın da gazaya çıkalım. Zira Maveraünnehr Karmatî mezhebine girip kâfir olmuştur. Gidip hepsini tepeleyip Allah yolunda çarpışalım. Onların hesabını gördükten sonra Karmatîlerin mallarına, servetlerine el atalım. O servetlerin hepsi sizindir. Mecliste bulunan babamın nesi varsa size bağışladım, hazinede de ne varsa yarın size sunacağım. Bu meseleden yüzümün akıyla çıktıktan sonra kâfirin üstüne yürürüz. Tez elden kellerini uçurmak için babamla dostluk kuranlarla birlikte Muhammed Karmatî'yi istiyorum. Derhal harekete geçerek Muhammed Nahşebî'yi derdest eyleyip kellesini uçurdular. Ardından Hasan Melik, Ebu Mansur Çagânî, Eşas ve Bâtınîliğe girmiş diğer birkaç emirin de boynunu vurdular. O güruhtan önlerine geleni kılıçtan geçirdiler. Ceyhun'dan geçip, hemen Mervrûd'a vararak evvela gizlice Sudâve'yi yakalayıp katletmesi, ondan sonra o taifeden ellerine geçenin alayını tepelemesi için emrinde bir orduyla bir kumandan yolladı. Yanlışlıkla bile olsa tek bir Müslümana ilişilmemesi hususunda onları sıkı sıkı tembihledi. Cümle Horâsân ve Maveraünnehr'de o sapkınlardan bir teki sağ kalmayıncaya kadar yedi gün yedi gece boyunca Buhâra ve civar bölgelerde kılıçtan geçirmeler ve yağmalar devam etti. Bunlardan sonra Irak ve Horâsân'da hiç kimse bu mezhebi alenen ağzına alamadı. Şam ve Mağrib Vilayetlerinde Bâtınîlerin Zuhuru ve Onların Fitne Fesadına Dairdir Gelelim Şam meselesine. Abdullah ibn Meymun Basra'ya gidip ahaliyi mezhebine davet eylediği esnada orada ölünce, oğlu Ahmed Şam'dan Mağrib'e gitti. Mağrib'de umduğunu bulamayan Ahmed tekrar Şam'a dönerek Şikemî adında bir köyde ikamet eyledi. Burada bir evlat sahibi olan Ahmed, çocuğuna Muhammed ismini verdi, daha sonra Ahmed dünyaya gözlerini yumdu. Çocuğu henüz küçük olduğundan ötürü kardeşinin oğlu Said bin elHuseyn onun yerine geçti ve Mağrib'e giderek ismini Abîd bin el-Huseyn olarak değiştirdi. Yakın dostlarından Ebu Abdullah Muhtesib adındaki birine naiblik vererek o yöreye yolladı. Kendisi de Şam şehirlerinde halkı kendi mezhebine davet etmekle meşgul oldu. Genelde çölde yaşayan Beni Ağlab kabilesinin kahir çoğunluğu onun öğretisini kabul edince Ebu Abdullah Hüseyin onlara Mezhebimizi artık kılıçla yayma devri gelip çatmıştır. Mezhebinize iltihak etmeyenlerin boyunlarını vurunuz. dedi. Mezhebine inananlar da onun dediği gibi yaparak kılıçlarına sarıldılar. O civarda Mağrib şehirlerinin bir kısmında hükmü geçen, çocukluğundan beri Sahibu'l-hâl isminde Sünnî bir padişah var idi. Bu padişahın Ali Deylemî adında bir sipah-sâlârı vardı. Padişah, Ebu Abdullah Muhtesib komutasındaki Şam askerleri üzerine ansızın sipah-sâlârını yolladı. Ebu Abdullah bu saldırıya direnemedi ordusu hezimete uğrayarak firar etti. Ali Deylemî bu güruhtan eline geçenlerin hepsininin kellesini uçurdu. Her birisi dört bir yana çil yavrusu gibi dağıldı. Ebu Abdullah Şam şehirlerinden bir şehre sığınarak keçe bir cübbe giyip kılık kıyafetini değiştirerek kerli ferli bir görünüşle tekrar sahneye çıkarak yaşamına devam etti. Ahali ona saygıda kusur etmiyordu. Sahibu'l-hâl de sürekli onlara elçiler yollayarak onu kendisine göndermelerini talep ettiği halde bir bahane öne sürerek oyalayıp yollamaya yanaşmıyorlardı. Diğer yandan Ebu Abdullah da ahalinin padişahtan korkup kendisini ona yollayacaklarından ötürü daima bir korku içindeydi. Deniz adalarından bir adaya çekilerek orada kendisine bir saray inşa etti. Bunu gören halk ona kendi mallarının zekâtını yolluyor o da bu şekilde hayatını idame ediyordu. Abdullah Muhtesib öldüğünde yerine babasının izini sürdüren oğlu geçti. Bâtınîlerin Herat Tarafından Zuhuru ve Aynı Yerde Helak Edilmeleri Peygamberin hicretinden 295 yıl [M. 907] sonra Herat valisi Muhammed bin Harseme, adaletli hükümdar İsmail Ahmed Sâmâni rahmetullahi aleyhe şöyle bir haber saldı Ey emir, bu diyarda Ebu Bilal nam bir adam zuhur etmiş, Karmatî mezhebini alenen tebliğ faaliyetlerine girişerek Gûr ve Garca dağlarının eteklerinde isyan bayrağı açmıştır. Kendisine Dâru'l-adl unvanı vermiş olan bu herifin çevresinde her kesimden insan toplanmıştır ve dahi Herat köylerinden çoğu onun mezhebine eğilim göstermiş, ona biat eylemiştir. Sayıları on binleri aşmaktadır. Emir hazretleri eğer ki bu meseleyi ihmal edecek olursa bu kadar küsur daha ahali ona katılacaktır. O zaman meselenin üstesinden gelmek zorlaşacaktır. Ahali bu Ebu Bilal'in Yakub Leys'in nedimliğini yaptığını ileri sürüyorlar. Güya ki Ebu Bilal onun niyabetini yürütmekteymiş. Emir İsmail Ahmed bunları işittiğinde Galiba bu Ebu Bilal canına susamış. dedikten sonra hacibi Zikri'ye Cümle gulamlardan 500'ünü yanına al, onların vücuhâtını versinler. Bayğuş'u onların başına komutan olarak ata. Gulam satın alsın ve ona da on bin dirhem vermelerini söyle. 500 sağlam zırh ve gerekli techizatla atlarını donat, sen de yarın onlarla Mevlîyan ırmağına var. Böylece ben de onları uğurlamış olayım. Hacip Zikri emredildiği gibi yaptı. Daha sonra Ebu Ali Mervezî'ye şöyle bir mektup yazılmasını emretti Halkına dirhem vererek gulamlar henüz sana varmadan onları karşılamak için şehir dışına çık. Gulamlar sana vardıktan sonra onlarla birlikte Herat'a giderek Muhammed Harseme'ye katıl. Muhammed Harseme'nin ordusuyla orduna güç katarak Bayğuş'un sana varması için şehir dışına çık. Daha sonra Bayğuş'a vaatte bulunarak şöyle dedi Mektup Muhammed bin Harseme'nin eline ulaştığında bu zafer senin ellerinle gerçekleşecektir. Sana vilayet vereceğim. dedi. Gulamlara da Bu kadar asker ve techizatla girişilen harbin sebebi Ali Şervin, Amr ibn Leys yahut Muhammed ibn Harun değildir. Bu son derece önemli konuda benim size itimadım tamdır. Herat kuhpayesinde isyan bayrağı açıp Karmatî mezhebini alenen tebliğ edenlerin kahir çoğunluğu çiftçi ve çobanlardan müteşekkildir. Bu zaferi kazandığınızda hepinize hilatler sunup, nân-pâreler vereceğim. dedi. Daha sonra tecrübeli bir kâtibi bu meselelerle ilgilenmesi için görevlendirdi. Ordu Mervrûd'a vardığından Ebu Ali adamlarıyla onlara katılarak isyancıların haberleri olmasın diye yol başlarını kestiler. Herat'a vardıklarında Muhammed Harseme de emrindeki askerlerle çıkagelerek Ebu Bilal'i gafil avlamak için kara yolunu tuttu. Derken ansızın Ebu Bilal bunlardan haberdar olunca dağa doğru ilerleyerek yalçın dağlara tırmandı. Üç gün üç gecelik yolculuktan sonra onlara vardı. Nihayet isyancıların boş bulundukları bir vakit çepeçevre sararak onlara kılıç üşürüp hepsini tepelediler. Ebu Bilal, Hamdân, Ebu Zekâ ve elebaşlarından on kişiyi kıskıvrak yakaladılar. Yetmişinci günün sonunda Buhâra'ya geri dönerek Ebu Bilal'i sarayın zindanına tıktılar. Ebu Bilal bir müddet orada kaldıktan sonra zindanda can verdi. Diğer on elebaşıyı da Belh, Semerkand, Fergana, Harezm, Merv, Nişabur gibi civar bölgelere yollayarak ipte sallandırıp Gur ve Garca'da köklerini kazıdılar. Aynı yıl adil hükümdar İsmail Ahmed cihana gözlerini yumunca, Bâtınî olduğunu bahsimize konu ettiğimiz kardeşi Nasr bin Ahmed yerine geçti. Bâtınîlerin Maveraünnehir ve Horâsân'da Tekrar Zuhur Etmeleri ve Bozguna Uğratılmaları Nuh babasını zindana attırdıktan sonra ordunun büsbütün kendini güvende hissetmesi için pederini öldürmüştü. Nuh bin Nasr, hâkimiyetini yıllar yılı sürdürdükten sonra oğlu Mansur tahta geçerek babasının yolunu sürdürdü. Hükümdar oluşundan 15 sene sonra Buhâra ve Horâsân'da faaliyetlerini gizli gizli yürüten Bâtınîler halkı yoldan çıkararak tekrar bir isyan dalgası başlattılar. Daha çok söz konusu mezhep yüzünden babaları ve dedeleri katledilen kişiler bu mezhebe katılmaktaydılar. Devir, Emir Seyyid Mansur Nuh'a Ebu Ali Bel'amî'nin vezirlik yaptığı, Horâsân sipahsâlârlığında Sebuktigîn'in efendisi Alptigin'in, hacipliğinde Mansur ibn Baykara'nın, Fergana valiliğinde Yahya Eşas'ın, Sibicâb valiliğinde Serheng Hüseyin'in, Cac'da İsmail'in, Tus valiliğinde Ebu Mansur Abdurrezzak'ın, Gürgan'da Şemgir'in, merkezde ise Sidac, Nasr Melik, Ebu Said Melik, Haydar Çagânî, Ebu'lAbbas Cerrah, Bektüzün, Tekinek, Humartigin gibi emirlerin bulunduğu bir devir idi. Mansur Baykara, Said Melik, Ebu'l Abbas Cerrah, Humartigin, Tekinek, Ebu Abdullah Ceyhanî ve Cafer gibi zikri geçen nice melik gizlice Bâtınî mezhebine katılmışlardı. Bunları mezhebe davet edenler de Ebu'l fazl Zengürz ve tek gözlü Atik adlı iki herif idi. Mezhebe iltihak eden kişilerin çoğu devletin üst düzeyindeki işlerle meşgul olan, memleketin ellerine teslim edildiği kişiler olup el altından birbirlerini gizli gizli destekleyip, kollamaktaydılar. Vazifeleri, başkasının eline geçmesin diye bizzat kendileri denetlemekteydiler. Divanda birbirlerini himaye ediyorlardı. Şayet birisi tökezleyecek olursa hepsi bir olup ona yardım ederek o kişiyi maruz kaldığı sıkıntıdan elbirliğiyle kurtarmaktaydılar. Günbegün sayıları ve güçleri katlanarak artıyordu. Horâsân ve Maveraünnehr'in neresinde kendilerinden biri varsa onu kayırıyorlardı. Onlardan bir tayfa da mezheplerini alenen tebliğ ederek öğretilerini ifşa ediyordu. Merkeze uzak olan halk padişahın da bu güruha katılmış olduğu zehabına kapılıp Bâtınî oldu. Ebu Mansur Abdurrezzak dahi Bâtınîlerin mezhebine geçmişti. Merkezdeki Bâtınîler Fergana, Hucend ve Kasan'daki takipçileri olan Sepid-Camegan'a Siz de isyana kalkışınız. Zira özlerimiz aynıdır. Biz de baş kaldıracağız. Önce padişahı ortadan kaldırmayı sonra da sizlere katılmayı hedeflemekteyiz. Ceyhun'dan bu yana olan vilayetleri zapt eder daha sonra Horâsân'ın icabına bakarız. diye mektup yazdılar. Ardından bir araya gelerek Baykara'nın oğluyla ağız birliği ettikten sonra padişahın huzurunda, her ikisi de Müslüman olan başta veziri Ebu Ali Bel'amî'ye, daha sonra Emir Bektüzen'e kara çaldılar. Zira gulam ve bendelerin hepsi Emir Bektüzen'in idaresi altındaydı. Mansur her ikisinin ayaklarına zincir vurularak sarayın zindanına tıkılmalarını emretti. Böylece memleket işleri yıkımla karşı karşıya kaldı. Öte yandan Alptigin emirân-ı havass ve dergâh ehlinin çoğunun Karmatî mezhebine girdiklerini ve mezkûr Müslüman ve memleketin hayrına çalışan bu iki kişinin zincire vurulup zindana atıldığını görünce sultanı haberdar kılıp işleri ıslah etmek kastıyla Nişabur'dan hareket ederek Buhâra'ya gelmek için yola çıktı. Alptigin'in yola çıkma haberi Tus emirliğini yapan, elinde kudretli bir ordu bulunan Ebu Mansur Abdurrezzak'a erişince Alptigin'le çarpışıp ona mani olmak için taarruza geçti. Abdurrezak'ın harekete geçtiğini anlayınca Alptigin yolunu değiştirip Şirureze yolundan Ceyhun nehri kıyısında, Âmû'da konakladı. Abdurrezzak da dönerek kendi cemaatine Alptigin'in işlerini birbirine katmak için geldiği yolunda bir mektup yolladı. Mektubu alanlar da hadiseyi padişaha Alptigin'in kendisine başkaldırdığı, bu kadar davetine rağmen dergâha gelmediği, şimdi de Ceyhun nehri kenarında karargâh kurduğu ve davet edilmediği halde geçip buraya geleceği şeklinde ilettiler. Bunun üzerine padişah Beg Arslan Hamidî ve Hasan Melik'in emrine ordu vererek Ceyhun kenarına gönderip karşıya geçemesinler diye gemilerin hepsini bu yakaya almalarını emretti. Alptigin kendisine yol verilmeyeceğini anlayınca hükümdara geliş sebebini arz eden şöyle bir mektup yolladı Karmatî mezhebine girmiş bulunan birçok havassın ve dergâh ehlin isyan etmek niyetindedir. Memleketin selameti için gayret sarf eden iki Müslüman şahsı onların yalan sözlerine kanarak zindana attın. Ben onlarla ilgilenmek için yola çıkmıştım. Hazretleri, şu bendenin sözlerine değil Karmatîlerin uydurmalarına inandığından ötürü yarın bunların bedelini fena şekilde ödeyeceklerdir. Ben haşmetmeaplarını uyarmayı arzu ettim. İşte şimdi Belh tarafına yol alacağım. Aynı noktaları içeren benzer bir mektubu da Buhâra kadısına ve şehrin diğer ulemasına yolladı Eğer ki Müslümanlık davası güdüyor iseniz bu hadiselerin acı sonuçlarına katlanacak olan sizlersiniz. Günbegün palazlanan Karmatîler nihayet isyan bayrağını açacaklardır. Padişahın ise bunların hiçbirisinden haberi yoktur. Ben size yazdığım gibi hükümdara da yazdım. Vebalin benim boynumdan gitmesi ve kulluk hakkını eda için şehrin yakınlarına kadar geldiğim halde bana yol vermeyerek mani olunca geri dönmek zorunda kaldım ve Belh'e doğru hareket ettim. Mektuplar ellerine geçince Kadı Ebu Ahmed, şehir uleması ve Buhâra imamları olayın esasını anladıkları halde zamanın koşullarından ötürü ellerinden yapacak bir şey gelmiyordu. Padişahın havassından çoğu Karmatî olduğu için padişahın onların sözlerine itibar etmeyeceğinden korkuyorlardı. Zira bu kişilerin her birinde bir vilayet ve emirlerinde müsellah ordular vardı. Nihayet kadı'ul kuzat Ebu Ahmed ikindi namazını müteakip hükümdar Ebu Mansur'un sarayına vararak baş başa konuşmayı arzu ettiğini bildirdi. Hükümdar onu kabul edince kadı Hükümdarım, ulema ve imamların elinden öğüt vermekten başkaca şey gelmez. Pederiniz Emir Hamid Nuh rahmetullah her daim âlimlerle oturur kalkardı ve onlara danışmadan bir işe girişmezdi. Bundandır ki herkes onu hasretle yâd eder. Siz ilim ehliyle ona nispeten daha seyrek görüştüğünüz için onun ihdas ettikleri bugün sizin devrinizde amacından sapmıştır. diyerek Alptigin'in ve yalnız kendi fikirleri olmadığını göstermek niyetiyle yine aynı hususta imamların mektubunu çıkarıp ona takdim etti. Daha sonra meliki gaflet uykusundan uyandırmak için ona bizzat nasihatlarda bulunarak ona birtakım sözler beyan etti. Kaderin bir cilvesi olarak hemen ertesi günü ak kuşamlılar Sefid-Camegan'ın Fergana'da ayaklandıkları ve ellerine geçen Müslümanı kılıçtan geçirdikleri haberi geldi. Bir sonraki gün de Horâsân taraflarından Talegan ve çevre dağın eteklerinde Karmatîlerin İsmaili mezhebini açıktan tebliğe giriştikleri, ortalığı yakıp yıktıkları ve kılıca sarıldıkları haberi geldi. Bunlar üzerine Emir Seyyid Mansur, Kadı Ebu Ahmed'i vezirliğine getirdi. Lakin kadı, Birincisi bugün ben vezirlik makamına geçersem hükümdarımıza art niyeti olmaksızın kim nasihatte bulunacaktır ikincisi maksatlı güruh benim bütün bu öğütleri sırf vezirliğe tamah ettiğim için verdiğimi ileri sürmeyecekler mi. diyerek vezirliği reddetti. Hükümdar da Peki ne yapmalı. diye sordu. Kadı Hükümdara görmüş geçirmiş ve Müslüman evladı bir vezirzade lazımdır. diye yanıtladı. Hükümdar Pekâlâ bu vasıfta veziri nereden buluruz. deyince kadı Saray zindanında, tutsaklar arasında. dedi. Mansur Ebu Ali Bel'amî ve Bektüzün'ü sarayın zindanından çıkarmalarını emretti. Aynı gün hilat-ı rıza ile kuşandırarak onlara iltifatlarda bulundu. Ardından alınması gereken bütün tedbirleri almaya koyulmalarını emretti. Ertesi gün hükümdar, vezir, kadı ve Bektüzün baş başa bir istişareye oturarak yakın ve uzaktaki vaziyetten padişahı haberdar kıldılar. Nihayetinde padişahı Talegan Karmatîleriyle birlikte ak kuşamlılar diye anılan Fergana, Semerkand ve Soğd Karmatîlerinden kurtulmaya, ardından Abdurrezzak'ın üstüne yürümeye, sonra da hassegiyân ve dergâh ehlini ortadan kaldırmaya ikna ettiler. Ertesi gün ulema ellerinde muhtelif şehirlerin âlimlerinin Karmatîlerin isyanlarından şikâyet mektuplarıyla vezire gelip ondan padişahı bilgilendirmesini talep ettiler. Ebu Ali kasten onları erteleyince âlimler, Eğer o da onlardan biri olmasaydı bize mani olmazdı. dediler. Daha sonra Ebu Ali herkesin huzurunda sultana ertesi günü bir meclis kurarak bir yanda Karmatîleri, bir yanda da ulemayı hazır eyleyip şeriat hükmü gereği bir münazara tertip etmesini teklif etti. Ertesi gün Ebu Ali Bel'amî sultanın sarayında bir meclis tertip ederek Kadı Ebu Ahmed Mergazî ve diğer imam ve âyânı davet etti. Karmatîlik mezhebinin başta Atîk-yek çeşm olmak üzere tanınmış kelamcılarını da çağırdılar. Ulema ve kadıların soruları karşısında verecek cevap bulamayan Atîk'e 100 sopa vurup onu Harezm'e sürerek ölene kadar kalacağı zindana tıktılar. Ebu'l fazl Zengurz denen diğerini de getirerek ona birtakım sorular sordular. Cevap veremeyince ona da 100 sopa çekerek karısı ve çocuklarıyla onu esaret altında ölene kadar Âmû'ya sürdüler. Ardından Begtüzün ve Pars ve Haraz vekili Ebu'l Kasım'ı bir orduyla birlikte daha herhangi bir isyan baş göstermeden bastırmaları için Talegan'a gönderdiler. Kılıçtan geçirdikleri hariç Karmatî olduklarını itiraf eden 400 tanınmış kişiyi yakalayarak onlardan 60.000 dinar alıp beytülmâla yaklaşık 100.000 dirhem koydular. Geriye kalan kuvvetler Pars ve Haraz'da kalarak diğer Karmatîleri hazretin huzuruna getirdiler. Bunlardan bir kısmı ipte sallandırıldı bir kısmı da zindanlarda çürüdü. Talegan'da elde edilen başarıdan sonra, kendilerine şeriatı öğretmesi için, âlim bir zat olan Ebu Muhammed de yanlarına verilerek Fergana taraflarından İshak Belhî ve Beg Arslân sorumlu tutuldu. Talegan'daki zaferden sonra ordu Fergana'ya ilerleyerek orada yuvalanmış güruhun bir kısmını tepeledi, bir kısmının da mallarına el koydu. Bir bazısı da o sapkın mezhepten ötürü pişman olduklarını söyleyerek tevbeler edip tekrar Müslüman oldular. Ordu Buhâra'ya nice ganimet ve malla geri döndü. Dâîlerin mezheplerinin nasıl olduğu kendisine sorulunca Âlim Ebu Muhammed Avret yerlerini gizlemeyerek birbirlerinden vücutlarının bu bölgelerini esirgemiyorlar. Bir er bir avradı alacağı vakit, kadına önce ancak en büyükleri el sürdükten sonra erinin dokunmasında bir beis görmüyorlardı. Cenabet cenabet oturup kalkıyorlar, ana, bacı ve kızlarına sarkıyorlardı. Namaz, oruç, İslam haccı ve gaza derseniz hak getire... Bu meseleden de yüzlerinin akıyla çıktıkları vakit Emir Seyyid Mansur, vezir, kadı ve Begtüzün hep beraber tekrar baş başa dergâh ve divan ehlinin ve Karmatî mezhebine girmiş hassegiyânın durumlarını istişare etmek üzere bir araya geldiler. Diğerlerine ibret olması için giriştikleri bu işi burunlarından getirmenin yollarına baktılar. Evvelemirde Ebu Mansur Abdurrezzak'ı alaşağı ederek Karmatîlerin kökünü Horâsân, Irak ve Maveraünnehr'den kazımayı kararlaştırdılar. Horâsân'dan çıkarak Gazne'ye kendisine yurt belleyen Alptigin'in Tus emiri olan Ebu Mansur Abdurrezzak'tan günün şartlarında daha güçlü olmadığı göz önüne alındı. Öncelikle padişahın yurdu olan Buhâra'da Karmatîlerin kökünü kazımaya, ardından Ebu Mansur ve yuvalandıkları diğer bölgelerin Karmatîlerden arındırılması kararına vardılar. Horâsân sipah-sâlârlığına Nasıru'ddevle Ebu'l Hasan Simcur'un getirilmesi ve idaresindeki orduyla dergâha gelmesinin emredilmesi kararlaştırıldı. Kendisi dergâha vardığında saray çevresinden, sultanın yakınlarından, kâtiplerinden her kim Karmatîlere katılmış ise ondan alınacak destekle yakalanması ve zindana tıkılması ve mallarına el konulması ve boyunlarının vurulması, ardından Nasıru'd- devle Ebu'l Hasan Simcur'un Ebu Mansur Abdurrezzak'ı tepelemesi için ordusuyla Horâsân üzerine yürümesinde mutabakat sağlandı. Bunun için civar emirlere mektuplar yazarak Gürgan'dan Ebu Şemgir'in gelmesi ve orduya katılması ve Tus'u kuşatmaları ve Ebu Mansur'u yakalamaları ve ellerine geçen Karmatîyi kılıçtan geçirmeleri istendi. Ebu Mansur orduların Tus'u çepeçevre kuşattıklarını görünce hasta olduğundan ötürü kendisini Gürgan'a atarak canını kurtarmaya çalıştı. Şemgir onun yolunu kesince kuşluk vaktinden ikindiye kadar çarpıştılar. Ebu Mansur hastalığın verdiği yorgunluk ve meşakkatten güçbelâ ayakta durabiliyordu. Nihayet atından inip gulamının ayaklarına kapanarak can verince emrindeki ordu dört bir yana dağıldı. Şemgir Ebu Mansur'un kellesinin uçurulmasını emrettikten sonra bozguna uğrayanları akşam namazına değin takip ederek kılıçtan geçirdi. Ebu Mansur'un bütün techizat ve hazinesine el koydular. Şemgir Ebu Mansur'un kellesini 70 esirle birlikte Emir Seyyid'in huzuruna yolladı. Ebu Hasan Simcur bir yandan, Şemgir bir yandan vilayetin altını üstüne getirdiler. Önlerine gelen Karmatîyi yakalayıp öldürdüler. Horâsân ve Irak sathında tek bir Karmatî, bir Bâtınî kalmayıncaya ve mezhebin kökü kazınana ve onlardan en küçük bir eser kalmayana kadar çarpıştılar. Hûzistân'da Bâtınî Muhammed Burka'î'nin Zuhuru (Allah Rezil Rüsva Etsin) Hicretin 255. yılında [M. 868] Muhammed bin Ali Burkaî Alevî isyan bayrağı açarak Ahvaz'da, uzun yıllar Hûzistân ve Basra Zengîlerini kandırarak onları kendi mezhebine davet etmekteydi. Kendi sırası gelip de isyan edince bütün Zengîler onunla elbirliği eyleyerek Ahvaz'ı zapt ettikten sonra Basra ve baştan başa bütün Horâsân'ı eline geçirdi. Köleler efendilerini katlederek onların mallarına mülklerine, kadın, saray ve arazilerine el koydular. Üzerlerine yürüyen orduları hezimete uğratarak cihanı talan ettiler. Muhammed bin Burkaî Alevî bu şekilde tam 14 yıl 14 ay ve altı gün Basra ve Hûzistân'da idareyi elinde tuttu. Nihayet esir alınınca emrindeki kölelerin hepsi kılıçtan geçirildi. Hicretin 270. yılında, Safer ayının [M. 883] sonlarında Muhammed Burkaî'yi Bağdat'a getirerek boynunu vurdular. Öğretisi zikrettiğimiz şekilde Mezdek, Bâbek, Ebu Zekeriyya, Hurreme-din ve Karmatî mezhebine benzer özellikler arz ediyordu. Ebu Saîd Cinanî ve Oğlu Ebu Tahir'in Bahreyn ve Lahsa'da Zuhur Etmeleri Keza Mu'tazad zamanında Ebu Said el-Hasan bin Behram el Cinânî Bahreyn [14] ve Lahsa'da isyan bayrağını açtı. Yöre ahalisini bizim Bâtınî diye adlandırdığımız Şiî mezhebine davet etmekteydi. Zamanla işlerini yoluna koyunca yol vuruculuk işlerine girişerek yağmalarda bulundu. Her şeyin mubah olduğuna inanan ibahat düzenini alenen savunarak işlerini sürdürmekteydi. Cinanî hadimi tarafından katledildi. Bundan sonra Bahreyn ve Lahsa'daki güçleri zayıfladı. Cinanî'nin Ebu Tahir ismindeki çocuğu babasının yerine geçerek bir süre hakkaniyetle hayatına devam etti. Kendisi Şiî itikadından pek az şey bilmekteydi. Bir kimseyi dâîlere yollayarak tabi oldukları El-Belagatu's Sâbia kitabını talep edince onlar da kitabı ona yolladılar. Ebu Tahir bu kitabı okuyunca kudurdu. Bahreyn ve Lahsa'da nerede eli silah tutan, delikanlı ve gayretkeş bir kimse var ise onlara Gelin, size bir mesele öğreteceğim ve hayrınız için size bir şey göstereceğim. diyordu. Hac mevsimine yakın bir zamanda toplanmış halk yığınlarını hacca götüreceğini söyledi. Zira hac dönemiydi. Dört bir yandan hacılar toplanınca, Kılıçları çekin ve önünüze geleni öldürün. diye emretti. Mekkelilere ve Kâbe çevresine ise karışmayın. Ansızın kılıçları çekerek ellerine geçeni öldürdüler. Bu durumu gören halk Kâbe'ye sığınıp Kur'an okumaya koyuldular. Mekkeliler de silahlarına sarılıp cenge tutuştular. Ebu Tahir halkın silahlarına sarıldığını görünce araya bir elçi koyarak, Biz harbe değil hacca geldik. Suç bizim haremimizi çiğneyen sizin ta kendinizdedir. Zira bizden birisini siz yok yere katledince biz de ister istemez silahlarımıza davrandık. Mekke ahalisinin silahlarına sarılıp hacıları öldürdükleri haberi cihanın dört bir tarafına yayılırsa artık kimse hacca gelmez ve bu da sizin zararınıza olur. dedi. Mekkeliler de bu sözlere kanarak kılıçlarını kınlarına soktular ve bir daha savaşmayacaklarına dair Kur'an'ın üzerine el basarak yemin ettiler. Böylece Mekkeliler geri dönerek Mushafları hareme götürdüler. Hacılar da ziyaretlerine devam edip tavaflarına koyuldular. Ebu Tahir silahlı adamların dağıldıklarını görünce dostlarına silahlanma emri vererek hareme dalıp dışarıdan içeriden kimi bulurlarsa kılıçtan geçirmelerini, hatta bütün Mekke'ye mücavir olan ahaliyi tepelemelerini buyurdu. Bunun üzerine Ebu Tahir'in adamları hacılara çakallar gibi üşüşerek halkı kırıp geçirdiler. Halk dağlara doğru kaçarak kuyulara saklanmaktaydı. Derken Hacerü'l Esved taşını Kâbe'den sökerek Kâbe'nin damına çıkıp altın oluğu yerinden çıkardılar ve İlahınız göklere çıktığı için evini yeryüzünde kimsesiz kodu. Şimdi Tanrı'nın evini talan etme vaktidir, yağmalayınız. diye höykürüyorlardı. Bir yandan Kâbe'nin örtüsünü kaparak paramparça edip yağmalarken bir yandan da, İşte şimdi Allah'ın evine sığındılar neden kılıcımızın gazabından kurtulamadınız, eğer rabbiniz olsaydı sizi kılıçlarımızdan esirgerdi. gibi nice sözlerle alaylı alaylı konuşmaktaydılar. Mekkelilerin kadın ve çocuklarını esir ve köle yaparak götürdüler. Kuyularda diri diri ölenlerin dışında yirmi bin küsur hacı ve Mekkeli katledilmişti. 100.000 deve, mal, dinar, dirhem ve ne var ne yok hepsini götürdüler. Lahsa'ya geri döndüklerinde ellerine geçirdikleri servet ve ganimetlerden bir kısmını dâîlere armağan olarak gönderdiler. Bu çapulcuların Kâbe'ye neyledikleri haberi tüm cihana yayıldı. Hadise resul aleyhisselamın hicretinden 317 sene sonra [M. 930], Muktedir'in zamanından vuku buldu. Yine geri kalan birtakım malları hediye olarak Mağrib'deki Ebu Said'e yolladılar. Ebu Said'in babası, Abdullah Meymun'un oğullarından birisi olan Ahmed namında bir Yahudi idi. Ahmed onun anasıyla evlenerek terbiye etti. Annesi gibi onu da himayesine alarak ona görevler tevdi etti. Ebu Said büyüyünce onu techizatla donattıktan sonra kendi veliahdı kıldı. Ona kendi sapkın dava ve mezhebini belleterek nişanlar verdi. Ebu Said de Mağrib'e gelerek Sicilmas'ta ikamet etti. Hali vakti yerine gelince iyice palazlandıktan sonra sapkın mezhebini kılıç zoruyla halka kabul ettirdi. Bunun yanı sıra, Ben mehdiyim, Alevîyim. diyerek halkı ağır vergilere bağladı. Şarabı helal ana, bacı ve öz kızı mubah kıldı. Mervânîler ve Abbasîlere açıktan açığa hakaretler savuruyordu. Eğer onun nahak yere kıydığı masum canları ve ihdas ettiği saçma sapan töreleri zikredecek olursak mesele uzar. Bugün Mısır'da hüküm sürenlerin bu soydan geldikleri Tevârih'te geçmektedir. [15] Ebu Tahir Said, Lahsa'ya döndüğünde çöle attığı Kur'an, Tevrat ve İncil'den eline geçirdiği bütün Mushafları halk toplamakla meşgul olurken o köpek Cihanda halkı üç kişi doğru yoldan çıkarmıştır Bir çoban, bir tabib ve bir deveci. [16] İçlerinde beni en delirteni o devecidir. Zira diğerleri şarlatan, gözbağcı ve sahtekâr idiler. gibi laflar ediyordu. Öte yandan bacı, ana ve öz kızlarla cinsel ilişkiye girmeyi mubah sayıyor, herkesin servet ve karılarını birbirlerine mubah kılıyordu. Ayrıca Hacerü'l Esved'i ikiye yardı ve dış kapıya götürdü kuyunun yanı başına koyduktan sonra kuyunun başına geçip bir ayağıyla taşın bir yarısına, diğer ayağıyla taşın öbür parçasına basarak tüm peygamberlere alenen ağza alınmadık hakaretler etmelerini istiyordu. Onun bu ileri geri lafları, pegamberlere lanet etmesi, bacı ve kızlarıyla cinsel ilişkiyi mubah saymasını gururlarına yediremeyen Arapların bazısı bunlara tahammül edemeyerek, ana, bacı ve kızlarının iffetlerine bir leke gelmesin diye zırnîh yutup canlarına kıydılar. Lakin Mağrib ahalisinden kara cahil ve toy gençler bu işe tamah ederek bu yolu tuttular. Bu köpek ikinci defa hac kafilesine saldırarak haysiyetsizliklerde bulunduktan sonra ahdini bozarak hadde hesaba gelmez insanı kılıçtan geçirdi. Kara ve deniz yolunu kullanarak hacca gitmek için toplanan Irak ve Horâsân ahalisi hadiselerden korkarak Kûfe camiine geldiklerinde Hacerü'l Esved'in oraya atıldığını fark edip taşı geri Mekke'ye yolladılar. Gelen taşı Mekke'de bu defa demirden çivilerle yerine yerleştirdiler. Ebu Tahir denen bu herif daha sonra Zekîre Gebr denen şahsı İsfahan'dan Lahsa'ya getirip gizlice onu hükümdar yaptı. Zekîre gücü eline alınca elebaşlarından 700 kişinin kellesini uçurduktan sonra Ebu Tahir ve kardeşlerini ortadan kaldırmaya yeltendi. Ebu Tahir onun bir tertiple kendisini öldürüp idareyi eline alacağından haberdar oldu. Biz şimdi bu köpeğin İslam dinine verdiği zararları, döktüğü kanları sıralayacak olursak kitabımızın hacmi on misli artar. Onun bu fitnesi Râzî'nin [17] dönemine kadar uzanır. Bütün bunlar, âlemin efendisinin (Allah mülkünü ebedi kılsın) bunların mezhebinin nice olduğunu, bulaştıkları pislikleri, söz ve yeminlerine itimad edilmeyeceğini ve bu Bâtınîlerin iktidarı ellerine geçirdiklerinde Müslümanlara ve Müslüman beldelere eyledikleri zulmü, işledikleri suçları ve nasıl şom bir güruh ve ne denli İslam ve mülk düşmanları olduklarını bilmesi için zikredildi. Mukanna Mergazi[18] İslam beldelerinde Maveraünnehr'e yine aynı tarihlerde zuhur ederek şeriatın kökünü cihandan kazımaya yeltenmiştir. Evvelemirde Ebu Said Cinanî, Ebu Said Mağribî, Muhammed Alevî Burkaî ve diğer dâîlerin hareket ettikleri gibi hareket etti. Mukanna ve Ebu Said birbirlerinin çağdaşı idiler. [19] Hatta birbirleriyle yazışmakta idiler. Mukanna Maveraünnehr bölgesinde, dağda bir tılsım yaparak her gün halkın görebileceği bir şekilde ayın doğmaya başladığı uzun süre seyredilebilecek tarzda bu tılsımdan ay benzeri bir şey yükseltmekteydi. Yöre ahalisini İslam ve şeriat dairesi dışına çıkarmayı başarınca gücünü pekiştirdi. Ardından Firavun gibi ilahlık davasında bulunarak nice masum cana kıydı. Ortalığı fitne fesada boğan Mukanna ile savaşmak için çevre vilayetlerden ordular geldi. Mevzu o kadar uzundur ki eğer bunların hepsini bahsimize konu edecek olursak nice kitapların kaleme alınması gerekir. Bu fitne silsilesi içinde adı geçsin diye onu da zikretmiş bulunduk. Ve dahi Bâtınîlere, isyan ettikleri tarihe ve şehre göre bir isim ve lakap verilmiştir. Bu sebepten ötürü muhtelif adlarla anılmaktadırlar. Esasında özleri birdir. Örneğin Halep ve Mısır'da İsmailî Kum, Kâşân, Taberistan ve Zebzvâr'da Şiî Bağdat, Maveraünnehr, Gazne'de Karmatî Kûfe'de Mübârekî Basra'da Revendî ve Burkaî Gürgan'da Muhammiri Şam'da Mubayza Mağrib'de Saîdî Lahsa ve Bahreyn'de Cinânî İsfahan'da Bâtınî (kendilerine de Talîmî derler) olarak adlandırılmışlardır. Bunların mevzusu epey uzundur onların tek davası Müslümanlığın köklerini nasıl kuruturuz ve halkı ne şekilde saptırabilir ve doğru yoldan çıkarabilirizden başka bir şey değildir. Vallahu a'lem. Kırk Sekizinci Fasıl Hurreme-din Taraftarlarının İsyanına Dairdir İmdi bendeniz, cihanın efendisine Hurremedin takipçilerini birkaç babda özetle sunacaktır. Hurreme-dinler her ne vakit isyan etseler Bâtınîler bunlarla işbirliğine girmiş, onlara destek olmuşlardır aynı şekilde Bâtınîler her nerede isyan bayrağı açmışlarsa Hurreme-dinler onlarla elbirliği yaparak onları ellerinden geldiğince mallarıyla canlarıyla himaye etmişlerdir. Zira bunların her ikisinin sapık öğretileri esasında aynıdır. 162 [M. 778] senesinde Mehdi döneminde kızıl sancak adını verdikleri Gürgan Bâtınîleri, yani çok güçlü olan Muhammirîler Hurremedinlerle elbirliği yaparak Ebu Muslim hâlâ diridir ve biz memleketi zapt edip ona teslim edeceğiz. iddiasında bulundular. Ebu Müslim'in yazdıklarını kendilerine şiar edinip bütün haramları helal ve kadınlarını birbirlerine mubah kıldılar. Daha sonra Ebu Elyân dört bir yana mektuplar gönderip Taberistan ehlinin yekvücut olarak asilerle cenk etmelerini istedi. Onlar da birleşip isyancıların üzerine yürüyerek onları bozguna uğrattılar. Harun Reşid'in Horâsân'da bulunduğu tarihte İsfahan bölgesinden, muhtelif şehirlerden, bilhassa Rey, Hemedan'dan birçok kişi kendilerine katılıp ayaklandılar. Sayıları 100.000'leri aşmaktaydı. Bunun üzerine Harun Reşid Abdullah bin Malik'i Horâsân'dan 20.000 askerle çarpışması için üzerlerine saldı. Abdullah bin Malik'in ordusundan dehşete kapılan isyancılar dağılarak yurtlarına döndüler. Bunun üzerine Abdullah bin Malik, Harun Reşid'e Ebu Dulef bizim için olmazsa olmazdır. diye yazınca, Emrine amade ol. diye yanıt geldi. Böylece her ikisi güçlerini birleştirdiler. Hurreme-dinler tekrar Bâtınîlerin kışkırtmalarıyla harekete geçerek fitne çıkarıp ortalığı talan etmeye koyuldular. Ebu Dulef Aclî ve Abdullah bin Malik onları gafil avlayarak taarruzda bulundular. Çapulculardan nicesini kılıçtan geçirdiler. Bozguna uğrayan Hurreme-dinlerin çocuklarını Bağdat'a getirdiler. Uşak olarak bana dahi sattılar. Bu hadiselerin üzerinden dokuz yıl geçtikten sonra Bâbek Azerbaycan'da isyan bayrağını açınca bunlar ona katılmaya niyetlendiler. Üzerlerine ordu yollandığını haber aldıklarında korku içinde dönerek dağıldılar. Hicri 212 [M. 827] yılında Halife Me'mûn döneminde Hurreme-dinler isyan edince İsfahan bölgesinden bir gurup Bâtınî onlara katılarak, asayişi bozdular. Bâtınîler Azerbaycan'a varıp onlarla birleştiler. Halife Me'mûn, Kûhistân'ı zapt edip o yörede kervanların yolunu vuran isyana kalkışmış Zureyr bin Ali'yle çarpışması, Bâbek'i tepelemesi ve Hurreme-dinlerle cenk etmesi için Muhammed bin Humeyd Tâî'yi üzerlerine yolladı. Tâî, Me'mûn'un hazinesinden en ufak bir şey talep etmeyerek ordusunu kendi servetiyle techiz ederek Zureyr'in üstüne yürüdü onun ordusunu darmadağın ettikten sonra kendisine bağlı güruhu helak ve perişan etti. Bunun üzerine Me'mûn Kazvin, Meraga ve Azerbaycan şehirlerinden bir kısmını ona verdi. Ardından Tâî tekrar Bâbek'in üstüne yürüdü. Tâî ile Bâbek arasında şiddetli çarpışmalar altı ay boyunca sürdü. Bu çarpışmaların sonunda Muhammed bin Humeyd öldürülünce Bâbek zafer kazanarak gücüne güç kattı. Hurremedinler İsfahanı zapt ederek çirkin işlerini yapmaya koyuldular. Muhammed bin Humeyd'in öldürülme haberi Halife Me'mûn'a erişince halife durumdan epey rahatsız oldu. Bunun üzerine vakit geçirmeden Horâsân valisi Abdullah bin Tahir'i Bâbek'le savaşması için görevlendirerek ona bütün Kûhistân ve Azerbaycan vilayetini ve fethedilen bölgeleri verdi. Ardından Abdullah ordusunu Azerbaycan'a sevk ederek Bâbek'le çarpıştı. Bâbek ona üstünlük sağlayamayarak müstahkem bir kaleye çekilmek zorunda kalınca Hurremedinlerin tümü dağılmak zorunda kaldılar. Hicretin 218. [M. 833] senesinde Halife Me'mûn kayserle savaşmak için Rum diyarına gitmesi sonucu oluşan iktidar boşluğundan faydalanan Hurreme-dinler bir kez daha isyan ederek İsfahan ve Fars'ı ve baştan başa tüm Kûhistân ve Azerbaycan'ı ele geçirdiler. İsyancılar Bâbek'in talimatlarıyla ayaklanma sonucunda vilayetleri zapt etmeyi ve Müslümanları köle olarak götürmeyi hedeflemekteydiler. Bunun üzerine Fars'ta bir araya gelen Müslümanlar onlara kök söktürerek birçoğunu esir alıp büyük zaferler kazandılar. Lakin Hurreme-dinler tekrar İsfahan'da toplantılar. Şehirde Ali bin Mezdek nam bir şahıs kardeşiyle birlikte emrindeki 20.000 kişilik orduyla tepeye yürüdü. Bu arada Ebu Dulef ortalıkta görünmüyordu kardeşi Ma'kıl tepede idi. 500 kişilik süvari alayıyla onlara karşı direnemeyeceğini gören Ma'kıl geri çekilerek Bağdat'a gelmek zorunda kaldı. Ali bin Mezdek ise Kereh'e dalarak yağmaya girişti. Müslümanlardan önüne geleni kılıçtan geçirerek, Aclî'lerin kadın ve çocuklarını esir ederek beraberinde Azerbaycan'a götürüp Bâbek'in ordusuna katıldı. Hurreme-dinler dört bir yandan gelerek Bâbek'in ordusuna katılmaktaydılar. Sayıları 10.000, 20.000, 50.000'leri aşmaktaydı. Kûhistân ve Azerbaycan arasında Şaristâne denilen şehirde toplanmış isyancılara Bâbek de katıldı. Mu'tasım İshak'ı, emrinde 40.000 süvariyle çarpışması için isyancıların üzerine saldı. İshak bir hile ile ansızın tepelerine çökerek büyük bir kısmını kılıçtan geçirdi. Bozguna uğrayan Bâbek firar edince İshak'ın askerleri içlerine dalarak 100.000 asiyi kılıçtan geçirdiler. Bir kısmı İsfahan'a doğru kaçmaya yeltendi yaklaşık 10.000 kişi çoluk çocuklarını yanlarına alarak Ali bin Mezdek'in kardeşiyle şehrin valisinin sarayına el koyarak oraya yerleştiler. İsfahan emiri Ali bin İsa ortalıkta görünmüyordu. Şehrin kadısı, reislerin bazılarıyla ve şehir ahalisiyle birlikte isyancıların üstüne üç koldan yürüyerek onları hezimete uğrattıktan sonra kadın ve çocuklarını esir alıp köle olarak şehre getirdiler. Reşid olanların boynunu vurarak leşlerini kuyulara attılar. Bundan 6 ay sonra halife Mu'tasım, Hurremedinlerle mücadeleye girişti. Mu'tasım Efşin'in emrine ordu vererek Bâbek'in üstüne saldı. Nerede bir Hurreme yahut Bâtınî var ise Bâbek'e iltica etmekteydi. Efşin ve Bâbek arasında tam iki yıl boyunca çetin savaşların sonucunda iki taraftan da hadde hesaba gelmez insan can verdi. Nihayet Efşin bir taktik olarak ordusunu dağıtarak, 10 fersah ricat edip akşam çökünce çadır kurmalarını emretti. Daha sonra Efşin Bâbek'e bir elçi yollayarak, Bana âlim ve dirayetli bir adamını yollayıver ki ona ikimizin de selameti için birkaç şey söyleyeceğim. dedi. Bâbek bir adamını yollayınca Efşin ona Bâbek'e de ki, her şeyin bir sonu vardır insanın kellesi koptuğunda tekrar bitecek pırasa değildir. Benim adamlarımın çoğu katledildi. Sizin de aynı şekilde zayiat verdiğinizi biliyorum. İyisi mi barışalım. Sen şimdi elinde tuttuğun vilayetle yetinerek yoluna selametle devam et, ben de dönüp gittikten sonra Emirülmü'mîninden senin için birkaç vilayet alıp sana menşurunu yollayayım. Yok, eğer itaat etmeyeceksen buyur merdane cenge tutuşalım. Görelim bakalım kimin talihi yaver gider. dedi. Elçi, Efşin'in huzurundan ayrıldığı esnada etrafa bakındığında pek az asker gördü. Nihayet Bâbek'in huzuruna geldiğinde ona Efşin'in sözlerini naklederek, askerlerinden dişe dokunur kimse kalmamış, dedi. Casuslar da aynı şekilde haberler getirince üç güne kadar büyük bir taarruza geçmeye karar verdiler. Daha sonra Efşin dağılmış bulunan askerlerine bir kişi yollayarak Savaş günü, geceleyin çaprazlama, bir buçuk ferseng dağlara, sağlam kalelere ve vadilere saklanmalısınız. Ben düşmana mevzilerimi terk ederek sırtımı dönüp kaçar gibi yaptığımda düşmanlardan bazısı arkamdan gelecek bazısı da yağmalamaya koyulacaktır. Siz de o vakit dağlardan çıkarak, onların vadide geçecekleri yolları kesiniz. Ardından ben de ricat edeceğim. Hakk Teâlâ'nın zafer nasip edip etmeyeceğini o zaman göreceğim. dedi. Savaş günü gelip çattığında Bâbek 100.000 süvari ve piyadeden müteşekkil ordusunu dar boğazdan geçirdi. Efşin'in bir avuç askerini görünce saldırıya geçtiler. İki tarafın da şiddetli çarpışmaları sonucu birçok kişi katledildi. Nihayet akşam çökünce Efşin, karargâhından uzaklaşarak bir fersah uzaklaşıp alemdarına Sancağı kaldır ve dik dur. diyordu. Ordu yaklaştıkça onlar duruyorlardı. Bâbek askerlerine Efşin'i büsbütün ortadan kaldırana dek sakın yağma işine koyulmayınız demişti. Süvariler Efşin'in peşine düşmüş, piyadeler karargâha üşüşmüşlerdi. Nihayet 20.000 asker saklandıkları pusulardan fırlayıp sahranın tümünün Hurreme-dinlerle kaplı olduğunu görünce kılıçlarına davranarak tepelerine çöktüler. Efşin 20.000 seçkin süvarisiyle ricat ederek Bâbek ve ordusunu sıkıştırdılar. Efşin, kaçacak delik bulamayan Bâbek'e yaklaşarak onu yakaladı. Akşam namazına kadar süren çatışmalarda Bâbek'in adamlarından ve Hurreme-din takipçisi piyadelerden 80.000'den fazla kişi kılıçtan geçirildi. Efşin bir gulamın emrine 10.000 kişi vererek Bâbek'in mevzilendiği kaleye bıraktıktan sonra Bâbek'i alarak Bağdat'a döndü. Mu'tasım'ın gözleri Bâbek'e ilişince, Ey haramzade köpek. Cihanı birbirine kattın ve nice Müslümanı canından ettin. dedi. Bâbek hiç sesini çıkarmadı. Halife ellerinin ve ayaklarının kesilmesini emretti. Bir elini kestiklerinde Bâbek diğer eliyle kanını alıp yüzüne yüzüne sürerek kızıla boyuyordu. Mu'tasım Yine ne dolap çeviriyorsun ey köpek. diye sorunca Bâbek Bildiğim bir hikmeti var. dedi. Hikmeti nedir. diye sorduklarında Bâbek Şu dört elim dört ayağımı keseceğinizi biliyorum ve biliyorum ki kestiğiniz vakit betim benzim sararacaktır. Yüzümü o halde görenin can korkusundan sararıp solduğuma hükmetmemesi için yüzüm kızıl kalsın. dedi. Mu'tasım bir sığır postu getirilmesini emretti. Bâbek'i o derininin içine sokarak kulaklarına gelecek şekilde postu üstüne diktiler. Post Bâbek'in üstünde kuruduğunda hâlâ yaşıyordu. Daha sonra feci bir şekilde can verecek şekilde onu ipte sallandırdılar. Onun isyanı başlangıcından sonuna kadar hikâye edilse hacimli bir eseri teşkil eder. Bâbek'in nice cellâdlarından sadece biri ele geçirilince kendisine Sen kaç kişiyi öldürdün. diye sorulduğunda Bâbek'in sayısız cellâdı var idi, onların ne yaptığını bilmem ama savaş ve çatışmaları saymazsak ben Müslümanlardan 30.000 küsurunu katlettim. dedi. Bu cellâdı da katlettiler. O tarihlerde Mu'tasım her birisi İslam'ın başarısı sayılan üç zafer daha kazandı Birisi Rum kayserine karşı elde edilen zafer, diğeri Bâbek-i Erdeşîr'in tepelenmesi ve nihayet Taberistan'da Zerdüştî Mazyâr'a karşı elde edilen başarı. Bunların her üçü onun eliyle gerçekleştirilen İslam'ın zaferleriydi. Hikâye Rivayet olunur ki halife Mu'tasım bir gün Kadı Yahya bin Eksem ile şarap meclisinde oturmaktaydı. Mu'tasım meclisten kalkarak odasına gidip bir müddet sonra geri döndü ve bir kadeh içti. Sonra tekrar kalkarak başka bir odasına gidip bir müddet sonra geri döndü bir kadeh şarap daha içti. Bu şekilde üç defa odasına gidip geldikten sonra hamama gidip gusül abdesti alarak seccadeyi istedi, iki rekât namaz kıldıktan sonra şarap meclisine döndüğünde Kadı Yahya'ya dönüp Bunun ne namazı olduğunu anladın mı. diye sordu. Kadı, Hayır efendim. deyince Mu'tasım Hakk Teâlâ azze ve cellenin ihsan buyurduğu nimetler için şükür namazı kıldım. dedi. Kadı Yahya Ey Emirül-mü'mînin, nedir o nimetler, söyler misiniz. diye sorunca Mu'tasım Üç düşmanımın üç kızının bekâretini bozmak için odaya üç sefer gittim. Bu kızlardan birisi Rum kayserinin kızı, diğeri Bâbek-i Erdeşîr'in kızı bir diğeri de Zerdüştî Mâzyâr'ın kızı idi. dedi. Kadı Yahya bu sözler karşısında gayet şaşırmıştı. Hicri 300 [M. 912] senesinde, Vâsık devrinde Hurreme-dinler bir kez daha İsfahan bölgesinde ortalığı karıştırarak isyan bayrağı açıp Kereh'i yağmaladılar ve halkı kılıçtan geçirdiler. Bu kez de Hurreme-dinler bozguna uğratıldı. Derken tekrar Yarizâdşah İsfahan dağlarında isyana kalkışarak Mâvâ'yı zapt edince Hurreme-dinler ve Bâtınîler onunla dayanışma içinde kervanların yolunu vurdular, köyleri talan ettiler, yaşlı genç, kadın çocuk demeden önlerine geleni kılıçtan geçirdiler. Hurreme-dinler bu şekilde otuz küsur yıl boyunca hükmettiler. Korunaklı dağlarda konuşlandıkları için ordular bir türlü haklarından gelemiyor, hiç kimse onlara karşı ne yapacağını bilemiyordu. Nihayet ele geçirip kellesini vurarak İsfahan'a astılar. Kereh halkı bu durumdan son derece memnun kaldı. Onların kahredilmesini cümle âleme müjdelediler, dört bir yana mektuplar yazdılar. Bunların tümünü zikredecek olursak mesele epey uzar. Bâtınîlerin bütün isyan ve bozgunculuklarını Hurremedinlerin çirkin işlerini bilmek isteyenler Tarih-i Taberî'yi, Tarih-i İsfahan'ı ve Tarih-i Hulefa-yı Abbâsi' yi açıp okusun. Hurreme-dinlerin mezhebinin kaidesi namaz kılmak, oruç tutmak, hacca gitmek, kâfirlerle cihat etmek, cenabetken başı yıkamak, şarabın haram kılınması, zühdü yerine getirmek gibi Hakk Teâlâ azze ve cellenin farz kıldığı şeylerden sakınmak, zahmetli din ve İslam işlerinden kaçmaktır. Muhammed Mustafa aleyhisselamın dininden daha âlâ din ve mezhep yoktur. Bunlar bir araya geldiklerinde lafa hemen Ebu Muslim Sahibu'd-devle'nin katledilişinden yazıklanarak girer, katiline lanetler ederler daha sonra Ebu Muslim'in kızı Fatıma'nın oğlu bilge genç, Arapların alâlimü'l feta dedikleri Mehdi bin Fîrûz'a salâvatlar getirirler. Buradan anlaşılacağı gibi Mezdek Hurreme-din ve Bâtınîlerin mezhepleri aynı mezheptir. Tek dertleri İslama ve Müslümanlara nasıl darbe vuracaklarıdır. Dürüstlük, zahitlik, takva ve peygamber ailesine duydukları sözde muhabbeti kullanarak insanları tuzaklarına düşürürler. Kök salıp insanları avuçlarının içlerine aldıkları vakit Muhammed aleyhisselam ümmetini ve dinini sindirip, kökünden nasıl kazıyacaklarının hayallerini kurarlar. Bereket versin ki onlar ve onların çirkin iş ve sözleri bahislerimizde konu edildi. Onlar bir kez daha çukurlar kazıp su altından saman yürütürler ve bir kez daha onların dümen suyuna girmiş ve hâlâ girmekte olanlar onların oyunlarına alet oluyor, onların işlerini yerine getiriyor ve onları destekliyorlar. Cümle cihanın ellerine ram ve cihan halkının kendisine kul olduğu âlemin efendisini (Allah mülkünü daim kılsın) servet biriktirmekle tamahkâr kılmışlardır. Hak sahiplerinin haklarına tasarruf adı altında el koymaktadırlar. Bilmezler ki etekten parça almakla yen yamanmaz. Bendenin şu sözleri ancak onlar aziz ve büyükleri çukurlara yuvarladıkları, davul sesleri kulaklarına eriştiği, şer ve fitneleri ayyuka çıktığı, Müslümanlar bela ve sıkıntılara düçar ve memleket altüst olduğu, din darbeler aldığı vakit cihanın efendisinin yâdına gelir. Gelir de efendimiz ne demek istediğimi ol vakit anlar. Bendeniz elinden geldiğince nasihat ve şefkatini esirgemedi ve esirgemeyecektir. Bendeniz size kulluğun ve sevgimin gereğini yerine getirmiştir. Devlet-i kâhireyi Allah kem gözlerden uzak, şom dilleri devranından muhafaza etsin. Hak, onun hasımlarını kirli amaçlarına ve emellerine eriştirmeye. Ona her gün bir fetih bir mutluluk ihsan etsin ve yepyeni mücehhez güçlerle donatsın. Kırk Dokuzuncu Fasıl Padişahın Hazine Sahibi Oluşu ve Onu İdaresi Öteden beri padişahların hazine-i asl ve hazine-i harç olmak üzere iki hazinesi olagelmiştir. Elde edilen gelirleri hazine-yi harca değil de daha çok hazine-yi asla koyarlardı. Hükümdar bir zaruret olmadıkça hazine-yi asıldan harcama yapılmasını buyurmazdı. Şayet buradan bir şey alınırsa tekrar yerine konmak üzere ödünç alınırdı. Olağanüstü durumlarda ihtiyaç duyulursa hükümadarın kaygulanmasına neden olur ve böylece söz konusu mesele hakkıyla yerine getirilemeyip aksamalar meydana gelir. Silât, erzak ve teşrifatta bir kusur vücuda gelmesin ve harcamalar yolunda gitsin diye vilayetlerden alınıp hazineye konan hiçbir mala asla el sürülmezdi. Bu şekilde hazineler her daim mamur idi. Padişahların töresi işte bu şekilde idi. Hikâye İşittim ki Sultan Mahmud'un büyük emir-i hacibi olan Emir Altıntaş'ı Harezm'e yolladılar. Harezm'in yıllık ürün ortalaması 60.000 altın dinar idi. Ordusunun camegîsi de bir o kadar olan Altıntaş Harezm'e doğru yola çıktı. Bir yıl geçince birisini Harezm'in vergisini almak üzere yolladılar. Altıntaş kendi mutemetini Gazne'ye yollayarak sultana, talep edilen 60.000 altın dinarı divandan kendilerine ödenecek miktara mahsuben kendi ordusuna verilmesi için ricada bulundu. O tarihlerde Sultan Mahmud'un vezirliğini yapan Şemsü'l Küfat Ahmed Hasan Meymendî mektubu okuduğunda derhal şöyle bir cevap yazdı Altıntaş asla Mahmud olamayacağını bilsin. Elinde bulunan emaneti al ve derhal sultanın hazinesine getirip teslim eyleyerek nakit ve hüccetini al. Ondan sonra kendi camegîni talep eyle. Daha sonra sana ve idarendekilere Bûst ve Sistan'ın beraatini versinler. Gider oradan alacağını alırsın. Böylece Mahmud ve Altıntaş, köle ve efendi arasındaki fark anlaşılsın. Zira padişahın işlerinin nizamı ve ordunun yaptığı işlerin mahiyeti bellidir. Ve dahi Harzemşah bu sözleriyle rica mı etmektedir yoksa sultanı hor ve hakir mi görmektedir yoksa Ahmed Hasan'a ihmalkâr, iş bilmez ve kara bir cahil gözüyle mi bakmaktadır. Bunlar bilgi ve görgüsü, ilim irfanıyla Harzemşah'ın yapacağı işler değildir. Bu sözleri işitenlerin hepsi hayretler içinde kalarak derhal tevbe etmeniz gerektiğine hükmetti. Zira kölenin kendi efendisine eşitlik taslaması müthiş tehlikeli bir iştir. Ahmed Hasan bu mektubu yanına on gulam vererek dergâhın bir subaşısına teslim edip onu Harezm'e yolladı Harezm'in 60.000 dinar altınını ve mektubu Altıntaş'a verin. dedi. Altıntaş, Ahmed Hasan'ın mektubunu okuyunca ne cevap vereceğini bilemedi. Daha sonra bir yılın geliri olan 60.000 altın dinarı hazırlayarak Gazne'ye Sultan Mahmud'un hazinesine yolladı. Altını tarttıktan sonra hüccetini alarak Altıntaş'ın ordusuna camegî olarak Bûst ve Sistan vilayetleri için Gazne divanından bir beraat yazıldı. Kestane, pamuk ve nar kabuğu gibi ürünleri Altıntaş ve benzer durumdakiler satarak altın aldılar. Böylece Bûst ve Sistan'dan 60.000 altın dinar Harezm'e kazandırıldı. Büyükler devlet meseleleri birbirinden kopuk hareket etmesinler, raiyyetin selameti ve hazinenin bayındır kalması ve sultanın malına boşuna tamah edilmesin diye memleketin nizam ve istikrarını işte böyle muhafaza etmişlerdir. Ellinci Fasıl Mazlumların Şikâyetlerini Dinleyip Cevaplar Vermek ve Haklarını Teslim Etmeye Dairdir Haklarını aramak için her zaman dergâha gelen kalabalıklar olur. Her ne kadar arzuhallerine cevap verilse dahi dergâhtan ayrılmazlar. Dergâha gelen her elçi ve yabancı bunların patırtılarını ve inlemelerini duyunca memlekette ne büyük zulümler yapıldığı zehabına kapılırlar. Bundan ötürü bu kapının şehirden yahut taşradan olsun böylesi halk yığınlarına kapalı tutulması elzemdir. Cümle halkın ikamet ettiği yerde arzuhallerini kaleme alması ve dergâhtan beş kişinin bunları toplayıp dergâha arz etmesi, aldıkları cevabı ve fermanın sahiplerine iletmeleri gerekir. Böylece dergâhtaki o kuru gürültü ve patırtının önüne geçilmiş olur. Hikâye Rivayet olunur ki Yezdcird Şehriyar, Emirülmü'mînin Ömer Hattab radiyallahu anha bir elçi göndererek şöyle dedi Bugün cihanda bizim dergâhımızdan daha kalabalık bir dergâh, bizim hazinemizden daha mamur bir hazine, bizim ordumuzdan daha devasa bir ordu yoktur, bizdeki techizat kimsede bulunmaz. Emirül-mü'mînin Ömer radiyallahu anhu ona şöyle bir cevap yazdı Aynen dediğin gibidir. Dergâhın evet, dolu, sakin şikâyetlerle dopdolu, hazinen evet tıka basa, lakin malın haram maldır ve ordunun kalabalıklığına diyecek yok, lakin askerlerin itaatsiz. Birinin talihi yaver giderse techizatı tam olur, lakin onda istikrar olmaz. Devran döner onların hiçbirisi kâr etmez. Bu saydıkların senin talihsizliğine ve devletinin tepetaklak gideceğine işarettir ve göreceksiniz ki öyle de olacaktır. Şu halde cihanın efendisi (Allah mülkünü ebedi kılsın) herkesin hakkaniyetle davranması, kuru hevesler ve olmayacak işler peşinde koşmaması için mazlumun hakkını evvela kendi öz adaletiyle teslim etmelidir. Nitekim Sultan Mahmud da böyle yapmıştır. Hikâye Rivayet olunur ki tüccarın biri Sultan Mahmud'un mezâlimgâhına sultanın oğlu Mesud'u ağlaya inleye şöyle şikâyet eyledi Efendim, ben bir tüccarım, nicedir buralardayım ve artık kendi şehrime dönmek istiyorum ama dönemiyorum. Zira oğlun Mesud benden 60.000 dinarlık mal ve kumaş satın almış ve parasını ödememiştir. Sizden Emir Mesud'un benle kadının huzuruna gelmesini rica ediyorum. Bu sözler üzerine Sultan Mahmud'un kan beynine sıçradı, son derece rahatsız bir şekilde oğlu Mesud'a şöyle haber saldı Tüccarın hakkını derhal vermeni yahut bir mazeretin varsa hakkınızda şeriatın hükmü neyse uygulanması için kadının huzuruna çıkmanı istiyorum. dedi. Tüccar, kadının sarayına gitti. Elçi Mesud'un yanına gelerek onu babasının isteğinden haberdar kıldı. Ne yapacağını şaşıran Mesud hazinedarına, Bak bakayım nakit olarak ne kadar altın var. dedi. Hazinedar hazineye bakıp dönerek 20.000 dinardan fazla bir şey yoktur. dedi. Mesud Pekâlâ, alınız ve onları tüccara takdim ediniz. Geri kalan 40.000 dinar için bize üç gün mühlet versin, üç gün sonra onu da tamamlarız. dedi. Mesud babasının elçisine Şu anda tüccara 20.000 dinar sunduğumu sultana arz eyle. Geri kalan 40.000 dinar için tüccardan bana üç gün mühlet tanımasını rica ettiğimi söylersin. Âlemlerin efendisine sırtımda aba, ayağımda çizmeyle emrine amade olduğumu iletirsin. dedi. Elçi gittiği gibi gelerek sultanın, Derhal ya kadının huzuruna çık yahut geri kalan 40.000 dinarı ne yap et tüccara teslim eyle. Ve kesinlikle şunu bil ki bu borcunu eksiksiz gediksiz ödemedikçe ve ben bizzat onun ağzından hakkını teslim ettiğini duymadıkça benim yüzümü göremeyeceksin. dediğini iletti. Eli ayağına dolanan Mesud dört bir yana elçiler yollayarak herkesten borç dilendi. İkindi namazı olunca 60.000 dinarı tüccarın ellerine vermişti. Mesud ve tüccar birbirlerinden helallik alınca sultanın gönlü Mesud'dan yana razı oldu. Bunun üzerine Hıtay'dan, Çin'den, Mısır'dan tüccarlar akın akın Gazne'ye gelerek dünyanın dört tarafından değerli takıları Gazne'ye taşıdılar. İmdi günümüz hükümdarları ve melikleri, eğer ki en düşük tabakadan bir ferraş yahut rikabdarına Belh amîdinin yahut Merv valisinin huzurunda şeriat mahkemesinde hazır bulunmasını isterse fermanına kulak asmayacaklardır. Hikâye Rivayet olunur ki, Hums valisi, Ömer bin Abdulaziz'e şöyle bir mektup yazdı Hums çarşısının duvarı harap olmuştur. Onu imar etmek lazımdır. Ne buyurursunuz. Ömer bin Abdulaziz aynı kâğıda şöyle yazdı Hums çarsısının duvarını adaletle yükselttiğinde, yolları da korku ve zulümden arındırıp tertemiz ettiğinde ortaya çıkacak yapının çamur ve tuğlaya ihtiyacı yoktur. dedi. Hakk Teâlâ azze ve celle Davud aleyhisselama Kur'an-ı Mecid'inde şöyle buyurdu Ey Davud, biz seni kullarımıza göz kulak olman, birbirlerine zulmetmemeleri ve zarar vermemeleri için yeryüzündeki kendi halifemiz kıldık. Söylediğin her sözü hak ile söyle yaptığın her işte adaleti gözet. [Sâd 26] Allah kuluna kâfi değil mi. [Zümer suresi 36] Muhammed sallallahu aleyhissalatu vesselam şöyle buyuruyor Allah'ın kullarını incitmesin ve dertleriyle dertlensinler diye salihlere, takva sahiplerine ve doğru işlerde bulunan insanlara vazife teklif edilmelidir gönlünde Allah'a ve resulüne garez besleyen birisinin Müslümanların başına getirilmesi hıyanet etmek demektir. Bu cihan iyi olanın iyi, kötü olanın kötü anıldığı bir garip şahlar defteridir. Beyit Tahtını göğe kurarsan meşhur Kuşağında yıldızlar olursa dillere destan olursun. Söz sözleyeceksen güçlü ve etkili sözler söylemeye çalış Meşhur olmak için çileye katlan ki meyvesi tatlıdır. U Elli Birinci Fasıl Vilayetlerden Hâsıl Olan Gelirin Hesaplanmasına ve Tanzimine Dairdir Vilayetlerden hâsıl olan gelirler yazılarak toplamı ve yapılan harcamalar ortaya çıkarılsın. Bunda umulan fayda şudur ki, vergiler-giderler ortaya konup doğru bir şekilde hesaplandığında gerekli görülen miktar çıkarılıp üstü çizilmelidir. Şayet sonuçta birinin bir diyeceği varsa yahut bir tasarrufta bulunacaksa sözüne itibar edilmeli, eğer haklı bir talepte bulunuyorsa istediği mal tahsis edilmelidir. Böylece hesapta bir açık yahut bir eksik olma durumu söz konusu ise derhal denetlenmelidir. Zira bu durum kati surette örtbas edilemez. Öte yandan padişah dünya malında ve devlet işlerinde adil ve mutedil davranarak meliklerin kadim töre ve alışkanlıklarını kendisine şiar edinmeli, sapkın icraatlara girişmeyerek bunlara müsaade etmemelidir. Âmiller ve icra eyledikleri işleri ince eleyip sık dokuyarak teftiş etmek, gelir ve giderleri denetlemek, malı muhafaza etmek, düşmanlara gafil avlanmamak ve tehlikelere karşı hazır bulunmak için hazine ve ambarlar kurmak padişahların boyunlarına bir borçtur. Padişah ne cimri yaftası yapıştırılacak kadar eli sıkı ne de har vurup harman savuran cinsten eli açık olmalıdır. Vakti geldiğinde herkese hak ettiğince ihsanda bulunmalıdır. Mesela on dinar bağışlanacak birine tutup yüz dinar ihsanda bulunması yüz dinar bağışlanacak birisine tutup bin dinar ihsanda bulunması makam ve mevki kargaşasına yol açar. Öte yandan insanlar padişahın kimsenin hak ettiği değeri bilmediğini, hizmetkârlar ve hüner ehlinin kıymetinden haberdar olmadığını ileri sürerek yok yere incinip padişaha hizmette kusur ederler. Hükümdar düşmanlarla sonrasında barış olacağını hesap ederek savaşmalı savaşı göz ardı etmeyecek şekilde barışlara girişmeli dostlarla da koparılması mümkün bir bağ ve bağlılık kurulabilecek bir ayrılık yolunu tercih etmelidir. Kendisini sarhoş edecek içecekler içmemelidir. Her daim ne geçimli ne aksi olmalıdır. İki cihanda kurtuluşa ermesi için bir süre gezme, şarap, av ve dünya nimetleriyle bir süre de şükür, sadaka, namaz, oruç ve hayır hasenat işleriyle meşgul olmalıdır. Bütün işlerinde mutedil olmalıdır. Zira peygamber aleyhisselam şöyle buyurdular İşlerde orta yolu tutmanız en güzelidir, zira övülmüştür. İşlerinizin sıkıntıya duçar olmaması ve vebal altında kalmamak için takdir-i ilahiyi göz önüne almalıdır. Hakk Teâlâ onu din ve dünya işlerinde desteklemesi, iki cihanda muradına kavuşması için hüdanın emirlerinde ve dini işlerde müctehid olmalı, aşk ve şevk ile işlere koyulmalı. Kitap Böylece Hüdavend-i âlem'in bendeye emreylediği Siyasetü'l-müluk kaleme alındı ve efendimizin yüce huzurlarına arz edilmesini gayetle memnuniyetle karşıladı. Kitap özet olduğu halde daha sonra bu özeti genişletmek ihtiyacı hissettim. Her fasılda yeri geldiğince bir bazı nükteler olabildiğince sade ve anlaşılır bir şekilde bahse konu edildi. 485 [M. 1092] senesinde Bağdat şehrine revan olarak kitabı has kitapların kâtibi Muhammed bin Nasih'e vererek ondan Kitabı anlaşılır bir hat ile kaleme almasını ve bu seferden geri dönmem nasip olmaz ise eseri Hüdavend-i âlem mâlik-i rikâbu'l umem halladallahu devletuha takdim ve teslim etmesini söyledim. Yüce sultanımız eseri her okuduğunda dikkati artsın ve şu bendenin kendisine sadakat ve muhabbetinden haberdar olsun. Kendi tecrübesine kulak versin ve daima kendisine bıkkınlık vermeyecek bu eseri mütalaa edip okuyuversin. Zira bu kitap hem bir öğütnâme ve hem hikmetler ve vecizelerle hem de peygamber kıssalarıyla ve hem evliyaların menkıbeleriyle, adil padişahların öyküleriyle doludur. Eser gelmişleri yâd eder¸ gelmemişlerden bahseder. Bütün bu hacmine rağmen özet hükmündedir. Adil padişahların siyasetini konusu kılan kitap cehennemi ikaz, cenneti işaret