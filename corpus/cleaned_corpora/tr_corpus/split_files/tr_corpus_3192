itiyor. Oturduğumuz apartmanlarda merdivenlerden inip çıkarken görmüş olduğumuz komşularla selamlaşmamamız ne kadar yalnız olduğumuzu gösteriyor. Yaşamakta olduğumuz hayatlar ruhlarımızın büyük boşlukları, teknolojinin küçük icatlarını kullanmaya teşvik ediyor. Ne kadar büyük icatlar, başarılar elde edilse bile hissedilen yalnızlık en derin yaramız oluyor. Çünkü elimizde geriye kalan tek bir şey var; aklımız. “Yeryüzünde hiçbir şey insan ruhuna hiçlik kadar baskı yapamaz.” Yaşanılan yalnızlığın en derin etkisi ise kendini kaybetmektir. Bir hiç olup yok oluverirsiniz o kalabalığın içinde. Kendi kendinize yaratmış olduğunuz anılar, insanlar bile yok eder benliğinizi birer birer. Bu nedenle ki Zweig kitabında ruhunun boşluğunda kendini kaybetmiş olan adamın azimle hayata tutunmasını anlatıyor. Satranç kimi zaman bir hobi olarak görülse de, bir boyuta bürünüp dost olmuş yalnızlığının. Aslında bir bakıma insanın kendini kaybetmesi Zweig’ın eşiyle intiharına adım adım yaklaştığının belirtisi. Yok olmak, kaybolmak bir çıkış yolu onlar için, çünkü sessiz haykırışları her kalp atışıyla daha da şiddetlenip cehennemden gelmişçesine büyüyor. Boş ve karanlık bir sokakta gecenin bir vaktinde karşımıza herhangi bir şeyin çıkması, mesela köpek ya da kedi gibi, en korkusuz insanı bile korkak yapıp gördüğü en yakın insana sığınma hissi uyandırır. Ne yazık ki bireysel olarak yaşanılan yalnızlıklar da tıpkı verdiğim bu örnek gibi insanı kendisini kurtarabilecek en yakın limana sığınmaya itmektedir. Bu çaresizlikte ölümün en kötü senaryo olarak değil de kurtarıcı bir yol olarak görülmesi çaresizliğin ne denli önemli boyutta hayatımızda olduğunu gösteriyor. Uyum sağlamaya çalışırken belirsizlikler içinde kaybolup giden yalnız hayatlar en uç hatlarıyla hayatımıza renk katmaktadır. Kendini çıkmazda hissedip çaldığı bir kitapla adını uzman olarak duyuran bir insanın azmini, kendimize en yakın olan insanları elimizde tutmakla başarabiliriz. Uçuk ve zıt örnekler, yaşam tarzları hepimiz için ders olup; kendimizi bir noktaya yerleştirmemize yardımcı olmaktadır. Dilenilen en güzel dileklerin gerçekleşmesini ve bu dileklerin tamamen mutluluk ve birlik adına olması herkes için en kıymetli şeydir. Yaşadığımız bu güzel dünyada kalplerimizin sesinin korku filmini anlatması yerine onların sevgi dolu aşk için atması kimin için güzel olmaz ki? Başarıların ve birlik duygusunun en güzel değerlerde yaşanmasını tüm insanlık adına en içten diliyorum…. Zweig, Stefan. Satranç. İstanbul: Can Yayınları, 2000. EGE MELİS ÖZBAŞ Çünkü Üşüyorum Bazı filmler vardır insanın içine dokunmayı ve insanları etkilemeyi başaran. İzledikten sonra bile bir süre daha bizlerde etkisini sürdürebilir bu filmler. İşte Piyanist filmi de o filmlerden biri. Film gerçek hayattan uyarlanmış ve bize 2.Dünya Savaşı sırasında Nazi Almanya’sının Yahudilere karşı uyguladığı kötü politikayı ve ünlü Yahudi piyanist Wladyslaw Szpilman’ın başından geçen olayları gerçekçi ve etkili bir şekilde anlatıyor. Filmi izlerken gerçekten etkilendiğimi ve bu etkinin uzun bir süre gitmediğini söylemek isterim. Özellikle filmin son sahnelerinde Polonyalı askerlerin filmimizin piyanistine sorduğu neden Alman askeri montu giyiyorsun sorusuna verdiği cevaptan sonra. ‘Çünkü üşüyorum.’ Belki de bu cümle ile bile özetleyebiliriz filmin bende bıraktığı etkiyi. Çünkü filmi izlememin üzerinden yıllar geçse bile bu cümleyi halâ unutabilmiş değilim. Ne zaman filmi tekrar izlesem hep etki gösterir bu cümle bende. Çünkü insanlar bir mont üzerinden bile etnik ayrımcılık yapabilecek düzeye gelmiş o yıllar. İnsanların masum olup olmadıkları önemli değil onlar için. Tabi ki de bu yakıştırmayı herkes için yapmak doğru değil. Filmde de anlatıldığı üzere bir Nazi subayının Szpilman’a davranışları bizlere o dönemlerde yaşayan insanların hepsinin insanlığını kaybetmediğini ve içlerinde halâ bir umut olduğunu gösteriyor. Açıkçası Szpilman ile Alman subayı arasındaki sahneyi izlerken ilk başlarda tedirgin olmuştum. Çünkü her şeye rağmen bir Nazi subayı vardı karşısında Szpilman’ın. Szpilman’a işkence edebilir belki de daha da kötüsü gaz odalarına yollatabilirdi onu. Fakat düşüncelerimde haksız çıktım. İyi ki de haksız çıkmışım diyorum. Nazi subayının Szpilman’a ceza almak uğruna belki de idam edilmek uğruna yardım edişini gördükten sonra açıkçası Alman subayı filmde en sevdiğim karakter oldu diyebilirim. Çünkü filmi izlerken içimde hep bir karanlık, hep bir endişe vardı. Fakat bu hareketlerinden sonra azıcık da olsa bile bir umut yeşermişti bende. Alman subayının gözlerinde savaşın ne kadar anlamsız olduğu hissini sezdim hep. Çünkü mutsuzdu Szpilman’a bakarken belki de utanıyordu Yahudilere yaptıkları şeylerden sonra. Kim utanmazdı ki tüm olanlardan sonra? Ama tabiki de onun suçu değildi bu olanlar ve buna rağmen suçluluk duygusu vardı Alman subayının üzerinde. Szpilman’ın üşümesine acımış olacak ki giderken montunu bırakmıştı ona. Hatta kendi yemeğini bile vermişti. Ne yazık ki bu tarz kalbinde iyilik olan fazla insan kalmadığı için maalesef o dönemin Nazi propagandasında masum insanların gaz odalarında kelimenin tam anlamıyla cani bir şekilde yakılmasına engel olamamıştı bu sayısı az olan insanlar. Ayrıca Yahudilere yardım etmekten korkmayan sivil insanların varlığına da değinmiş film. Herkesin Nazi düşüncesine katılmadığını altına basa basa vurgulamış. Çünkü film sırasında tanık olduğum Szpilman’a yardım eden bir sürü Alman vatandaşı var. Onu tehlikelerden korumak uğruna kendi hayatlarını tehlikeye atıyorlar. Szpilman ise kötü günlerin ardından bile savaşıyor hayatı için. Her şeye rağmen içinde hep bir umut var. Hep bir hayatta kalma çabası. Geleceği karanlık gözükmesine rağmen hayatını devam ettirmek için uğraşıyor. O yıkılmış evlerin , bomba seslerinin ardında düşündüğü tek bir şey var Szpilman’ın : Tekrar piyanosunu çalabilmek. Bekliyor aydınlık günlerin gelmesini. Çünkü gelince ulaşacak yine piyanosuna. Onu gaz odalarına gönderilmekten kurtaran yoldaşına. Filmin son sahnelerinde ise karşımıza daha önceden de bahsettiğim bu iyi yürekli Alman subayı çıkıyor. Almanya savaşı kaybettikten sonra esir alınmış. Son bir umut Szpilman’ın adını söylüyor oradan geçen insanlara. Belki gelir de kurtarır esirlikten diye. Sanırım bilgi ulaşmıyor Szpilman’a. Alman subayının akıbeti ne oldu bilmiyorum fakat umarım idam edilmemiştir demek geliyor sadece elimden. Bu kadar çok masum insanın hayatını kaybettiği bir savaşta onun gibi masum birinin daha ölmüş olma ihtimali üzer çünkü beni. Adrien Brody, Szpilman karakterine gerçekten başka bir boyut kazandırmış ve oyunculuğuyla karakterin yaşadığı acılara beni de ortak etmeyi başarabildi açıkçası. Zaten filmden bu denli etkilenmemin başlıca sebebi de sanırım Adrien Brody’nin oyunculuğuydu. Ayrıca kendisi bu filmle Oscar ödülünü kazanan en genç aktör unvanına sahip. Film acıların anlatıldığı bir film olarak geçse de bazı sahneleri içimi ısıttı diyebilirim. Zamanım oldukça arada bir tekrar koyarım ekrana. Piyanist filmi herkesin izlemesi ve ders çıkartması gerektiği bir film bence. Umarım insanoğlu bu tarz felaketleri bir daha yaşamaz. Atakan Telli Ramazan Kürşat Koç Ah Keşke… Yaşadığınız hayat gerçekten hayal ettiğiniz gibi mi? Yani her istediğinizi canınız istediği zaman yapabiliyor musunuz? Eğer cevabınız evet ise çok şanslısınız demek. Çünkü böyle insanların sayısı gün geçtikçe azalıyor. Herkes yavaş yavaş dünyanın hızına yetişebilmek için kendilerinden ödün vermeye başlıyor. Derslerimin yoğunluğundan başımı kaldırabildiğim zamanlarda hep çevreme bakarım, insanları gözlerim. Kimisi telaşlı bir şekilde bir yerlere yetişmeye çalışır kimisi de bu güzel hayatın tadını çıkarmak için elinden gelen her fırsatı değerlendirmeye çalışır. Aralarındaki fark nedir biliyor musunuz? Yaşlanınca birisi “Ah keşke…” diye başlayan cümleler kurarken diğeri ise hayallerindeki hayatı yaşamanın verdiği tatmin olma duygusuyla torunlarına aynı öğüdü verir: Yaşadığımız her anın kıymetini bilmeliyiz. Böyle söylemesi kolay tabii. Hayatın bize yüklediği birçok görev ve yapılacak o kadar çok iş varken ben de bu noktayı kaçırıyorum. Üniversite öğrencisiyim ve hayatımın belli bir düzende gitmesi için çok çalışmam lazım. Bu birçok kişi için de geçerlidir. Öğrenciler için bitmeyen ödevler ve sınavlar, çalışanlar için bitmeyen toplantılar… Bunlar hayatın gerçekleri tabii. Bu kadar çok iş varken kendimize nasıl vakit ayıralım ki? Çocukluğumuzdan beri hırsla her şeyi başarabileceğimiz duygusu âdeta bizim bir parçamız olmuş. İşte o duyguyu biraz dizginlesek yani aşırıya kaçmasak kendimize vakit ayırabiliriz bence. Hani olur da ata binerken yuların bir ucu elimizde diğer ucu da atın ağzında olur ve bu şekilde atın gidişatını kontrol ederiz. Hayata da aynı bakış açısıyla bakamaz mıyız? Kendi iplerimizi elimize alarak hırsımızı az da olsa dizginleyemez miyiz? Yanlış anlaşılmak istemem hırslı olmaya karşı bir insan değilim. Aksine hırslı bir insanım da. Ama hırsın fazlası insanın gözüne bir perde inmesine neden olarak kendisine zarar vermesine yol açmaz da ya ne yapar? Zaten büyüklerimiz boşuna dememişler “Her şeyin fazlası zarardır.” diye. Bence aşırı hırsı dizginleyerek hem işlerimizi halledip hem de hayal ettiğimiz şeyleri gerçekleştirebiliriz. Buraya kadar anlattığım her şeyi herkesten duyabilirsiniz. Bu yüzden bunları tekrar tekrar anlatarak sizi de sıkmak istemem. O yüzden sizi bir örnek üzerinden etkileyip az da olsa fikirlerinizi değiştirmek istiyorum. Ben gezmeyi küçüklüğümden beri çok seven biriyim. Her yaz vakit buldukça ailemle yurtdışına gezmeye gideriz. Geçtiğimiz yaz bir tur acentesi aracılığıyla grup turuna katıldık. Daha gezmeye başlayalı iki – üç gün olmasına rağmen gözüme iki yaşlı amca takıldı. Birbirinden tatlı bu amcalar her yere bastonlarından destek alarak geliyor, bizimle birlikte gittiğimiz yerlerin tarihlerini dinliyorlardı. Fakat merdiven çıkılacak bir yer olduğunda dizlerindeki rahatsızlık sebebiyle onlar gelemiyorlardı. Bir gün bir kalenin tepesine güneşin batışını izlemeye çıktığımızda bizi üzgün bakışlarla aşağıda beklemek zorunda kalmışlardı. Açıkçası o sahnede içim cız etmişti. Otobüse döndüğümdeyse onların yanına, en arkaya, oturmaya karar verdim ve her yerinden tecrübe akan o iki amcanın hayatlarını dinlemek istedim. Aynı semtte büyümüş, hayali dünyayı gezmek olan iki arkadaş olmuşlar. Bunu içinde canla başla çalışmışlar, para biriktirmişler ama bu uğurda da gençliklerini unutmuşlar. Bu yaşa geldiklerindeyse hayallerini gerçekleştirmek için o paraya sahip olmuşlar ancak fiziksel yeteneklerini kaybetmişler. Bu sebeple de geldikleri gezide gezinin tadını çıkaramıyorlardı. İşte bu örnekte olduğu gibi bazen hayallerimizi süsleyen bir hayatı yaşamak için çapalarken asıl noktayı unutup amaca ulaşamayabiliriz. Yaşayamadıklarımız yüzünden “Ah keşke!” demek yerine yaşadıklarınız için “İyi ki” demek daha iyi olmaz mı? Ben şimdiden hırsımı dengeleyip öğrencilik zamanlarımın keyfini çıkarmaya başladım bile. Kaynakça https://kitapussu.com/urun/kacirdiklarimiz-metis-yayinlari Beste Yazıcı YARDIM ÇIĞLIĞI Hayatım boyunca nerede ne laf edeceğini bilen, gerektiği müddetçe lafını sakınmayan ve de karşılaştığı her olayda mutlaka edecek altı dolu bir lafı olan bir insan oldum ve belki de en çok bu özelliğimle gurur duydum. Fakat benim de kelimelerim tükendi artık. Öyle bir raddeye geldi ki her şey, diyecek hiçbir şeyim kalmadı âdeta… İnanın bu yazıya nasıl başlamalıyım, ne demeliyim bilmiyorum. Toparlayamıyorum kelimelerimi ağzımda. Kafamda yankılanan onca ses, onca çığlık var ki... Onlarca da duygu… Kaygı, hüzün, sinir, bıkkınlık… Hangi birini sıralayayım? Ülkenin geldiği durumdan mı bahsedeyim, insanlığın dönüştüğü canavardan mı? “İnsan” adı altında nefes alıp veren birtakım canlılardan ne kadar tiksindiğimi mi yazayım, 20 yaşında bir genç kız olarak sokakta arkamdaki gölgeleri takip etmeden yürüyememenin bana verdiği gerginliği mi? En iyisi öncelikle beni bu hâle getiren olaydan ve bu olay kelimelerimi, cümlelerimi bile darmadağın etmişken tekrar konuşabilmemi sağlayan kitaptan, Ali Lidar’ın Alengirli Şiirler’inden bahsedeyim. Kitabı okuyalı bir süre oldu aslında, bu ikinci okuyuşum. Ve yine aynı dizelere takıldı gözüm. “Herkesin herkesten kaçmak istediği / Herkesin her şeyi unutmak istediği / Herkesin hiçbir şeye tahammül edemediği…” (Lidar, 69) diyerek tanımlıyordu yaşadığımız dünyayı Lidar. İlk okuduğumda daha pozitif bakmıştım, pek hak verememiştim kendisine. Fakat şu an çok iyi anlıyorum ne demek istediğini. Uzaklaşıyoruz, tiksiniyoruz birbirimizden. Hem çok haksız hem çok haklıyız üstelik… Öyle bir noktaya ulaştı ki insanlık, nasıl tiksinmeyelim? Nasıl korkmayalım, uzaklaşmayalım birbirimizden insan kendinden bile bir yerden sonra soğuyabiliyorken? Üstelik şu dizeler yaşadığım ve hiç de hatırlamak istemediğim, üzerini örtmeye çalıştığım bir anımı tekrar su yüzüne çıkarttı ve bu sefer susmama kararı aldım. Yanlış hatırlamıyorsam yaklaşık bir yıl olacak aslında anımsamak bile istemediğim o olayı yaşadığımdan beri. Dedemler kuruluşundan itibaren orada arsa sahipleri oldukları için Ankara’nın bu sıralar pek de gelişmiş bir vatandaş kitlesine sahip olmayan bir semtinde yaşıyorlar. Dolayısıyla annem ve babam evlendiklerinde de yine oradan bir ev almayı uygun görmüşler, o semtin ferahının gittikçe düşeceğini tahmin edemeden. Ben de genç bir kız olana kadar orada yaşadım, ancak birkaç sene önce taşınabildik oradan. İstediğim gibi giyinemediğim, sokakta yalnız yürüyemediğim bir semte dönüşmüştü doğup büyüdüğüm yer çünkü. Fakat geçen sene bu zamanlar eski evimizde kalan eşyalara ihtiyacım oldu, geri gittim o semte. Tek başıma… Başıma bir iş gelmedi, yanlış bir şey yaşamadım da görmedim de. Fakat öyle şeyler duydum ki elim ayağım düğümlendi, boğazım tıkandı bir anda… Biri 40 biri de ancak 30 yaşlarında iki “adam” kendi aralarında konuşuyorlardı az ötemde. Ben ise babamın beni almasını bekliyordum eski evimizin önünde. Dinlemesem de duyuyordum dediklerini. Birkaç ay önce başka bir mahallede gerçekleşen bir tecavüz olayından bahsediyorlardı. Daha yaşlı olan olayı anlattı önce, bir süre sessizlik oldu. Sonra diğerinin ağzından öyle bir cümle çıktı ki kan beynime sıçramakla kalmadı, darmadağın etti! Kelimesi kelimesine hatırlıyorum o insan sıfatını yakıştıramadığım varlığın ağzından çıkan cümleyi. Döndü ve oldukça soğukkanlı bir şekilde “Kesin açık falan giyinmiştir, bir şeyler yapmıştır.” dedi. Dondum kaldım. İnsanlığa olan inancım zedelenmenin de ötesinde paramparça olmuştu artık. Üstelik içinde olmam gereken duyguya bile karar veremiyordum o an. Sinirlenmeli miydim, korkup uzaklaşmalı mı? Ben içimde fırtınalar koparken susmayı seçtim. Empati, anlayış ve vicdan yoksunu bir topluma doğru emin adımlarla nasıl da yürüdüğümüzü gördüm. Gördüm, duydum, hissettim ama konuşamadım. Hâlâ daha toparlayamıyorum cümlelerimi. Ama Lidar’ın kaleme aldığı şu satırların çok güzel bir şekilde özetlediğini düşünüyorum her şeyi: “Kanayan ve kanadığını fark etmeyen bir atın / Tökezleyişini başka başka şeylere / Yorması gibi her şey için çok geç olana değin / Beraber delireceğiz, başka türlüsü ne mümkün.” (Lidar, 65) Olay şu ki çok yaralı insanlık. Her gün daha şiddetli kanıyoruz ve farkında değiliz ne kadar kırmızı olduğumuzun… Ben gölgeleri takip etmekten yoruldum artık sokaklarda, insanlardan korkmaktan, kaçmaktan usandım. Neden yapıyoruz bunu kendimize, birbirimize? Nasıl geldik biz bu duruma? Kim açtı o ilk yarayı, kim izin verdi bu kadar kan kaybetmemize? Peki şimdi ne yapacağız? Asıl soru bu olmalı bence. Oluk oluk kanayarak can mı verecek insanlık yoksa aklımızı başımıza toplayıp yaralarımızı saracak mıyız? Susmayalım artık, oturup acı çekmeyelim, kanatmayalım insanlığı. Nefeslerimizi yine onurumuzla, huzurumuzla alalım, el ele verelim ve kimse yaşamaktan korkmasın. Daha fazla vaktimiz kalmadı. Bu bir yardım çığlığıdır… Dikkat edin insanlık, ölüyoruz! Kaynakça: Lidar, Ali. Alengirli Şiirler. İstanbul: İthaki Kitabevi. 2015. MAHKUM EDİLMİŞ ASİ BEDENLERE AĞIT Ahmed Arif’in mısraları döneminin diğer şairlerinden, özellikle toplumcu gerçekçilerinkinden epey farklı bir dokuya, farklı bir ruha sahip. Onda, o iyi aile babası profili yoktur mesela, o itaatkar, masum işçi yoktur. Arif’i okurken kısıtlanmış ruhlar bulamayız, susturulmuş diller ve sindirilmiş kişiliklere rastlamayız. Cumhuriyet’in torunları olmakla övünen mağrur ve kuruntulu tipler, devlete ve onun her türlü haksız eylemine karşı saygılı görünenler yolumuza çıkmaz pek. Ahmed Arif’i okurken içimizde bir yerlerde, daha önce hiç bilmediğimiz bir şeyi keşfe, sonradan kaybettiğimiz yahut bizden çalınmış bir şeyleri aramaya, yeniden bulmaya çıkarız sanki. Yani alır götürür bizi hecelerin ardındaki aşikar gizem. Bazen de bizde öyle hisler uyanır, öyle düşüncelere dalarız ki, hayatın çok farklı boyutlarına doğru tek başımıza yol alırız, yalnız başımıza. İşte can alıcı nokta da burada, bu yalnızlıkta. Çok farklı bir birey portresi çiziyor şair. Yiğit, çılgın, boyun eğmeyen, gerektiğinde dağları delen, engin denizleri aşan... Yani cesur. Cesarete sürüklüyor aslında bizi her kelime, her mısra. Anlıyoruz ki evet, kaybettiğimiz bir şey varsa cesaret, daha önce hiç karşılaşmadığımız bir şey varsa cesaret. Bizden çalınmış bir şey varsa, o da cesaret. Belki ikna oluyoruz kimi zaman onu bulmaya, yeniden keşfetmeye. Ve cesareti aramaya çıkarken, şairin bize verdiği cesaretle yol alıyoruz. Bu da yola yalnız çıkabilmemizi sağlıyor. Bir nevi yalnızlığa, tek başınalığa ve onun verdiği özgür ruha, bağımlı olmama hayalinin bir özlemden ibaret olmadığı gerçeğine erişiyoruz. Fakat bu yalnızlık kötü bir tek başınalık değil. Terkedilmişlik duygusu yoktur mesela içinde. Yalçın bir dağın zirvesinde, hırçın rüzgara rağmen dimdik ayakta durabilmeyi ifade eder bu yalnızlık, cesareti anlatır. “Döğüşenler de var bu havalarda El, ayak buz kesmiş, yürek cehennem Ümit, öfkeli ve mahzun Ümit, sapına kadar namuslu Dağlara çekilmiş Kar altındadır.” (1992,8)(1*) Sırtını dağlara ve halkına dayamış, egemen güce derdini anlatamamış, ve belki de bu nedenle asiliğe mahkum olmuş yiğitlere yakılır bu dizeler. Tek can, tek baş kalmışları anlatır. Kendi insanı tarafından mahkum edilmiştir dağlara. Çünkü kendi insanı, yiğidine eşkıya demez. Ezenlerin, egemenlerin kullandığı bir deyiştir bu. Onlar mahkum derler. Eli kolu bağlılıktan ve susturulmuşluktan da ziyade bir şeydir bu mahkumiyet. Dağları mesken bellemektir. Mertliktir. Kimse bilmez halbuki neden mesken bellediğini dağları. Eşkıyadır o. Ne gerek vardır ki nedenini bilmeye. Devlete karşı durur ya, bu yetmez mi? Ama o hep ordadır. Davasının peşinde... İşte Ahmed Arif’i farklı kılan, vazgeçilmez yapan da bu bireydir. Ve bu bireyin içinde de hep bir şeyler eksiktir. Tamam, gözükaradır, davasının adamıdır, belki de haklıdır, bilinmez. Fakat, bizi cesaret arayışı içine sokan, bize cesaretin henüz imkansız olmadığını bağıran bu dizelerin içinde bir yerlerde hep bir şey vardır ki bu mahkumun yüreğini yakar, ateşini canlı tutar. Hasrettir bu. Yerinden ayrılmıştır çünkü. Yurdundan ayrı konmuştur, sevdiğinden, Anadolu’sundan, yoksul mahallesinden. Diyarbakır’adır kimi zaman bu özlem, Ankara’yadır. Özgürlüğe, kimi zaman da ütopyasına... Ona savaşma gücünü veren de yine bu özlemdir, bu hasret. “Ard arda kaç zemheri, Kurt uyur, kuş uyur, zindan uyurdu. Dışarda gürül gürül akan bir dünya... Bir ben uyumadım, Kaç leylim bahar, Hasretinden prangalar eskittim.” (1992, 81)(2*) Kimi zaman da mapushaneye düşer yolu, iner dağlardan. O zaman özgürlüğe olan hasreti daha bir artar. Öyle bir artar, öyle bir hale bürünür ki yüreğindeki hasret, ruhunu emanet ettiği dağları da aşar. Ruhu hep özgürdür mahkumun, dağlarda dolaşır, yaylalara çıkar, oradan Diyarbakır’a iner, işçi semtlerine uğrar, Karanfil Sokağı’na varır, Ankara’ya. Dışarda akan giden dünyaya şahitlik ederken hisleri, düşünceleri; içerde prangalar eskitir bedeni. Hasretinden Prangalar Eskittim bir isyandır özünde. Sertçe, yiğitçe ve acımasızca bir isyandır acımasızlığa. “Namussuza, halden bilmeze”(1992,80)(3*) karşı bir başkaldırıdır. Asi dağlardan yakılan bir türküdür, ezilen insanlara armağan. Millet tanımaz, din, dil bilmez hırçın doğanın yüksek, karlı tepelerinden puslu gökyüzüne salınan uzun bir ağıttır. Sevgiliye de bir özlemdir aynı zamanda. Anlatmak ister onu, bağırmak ister. Bunu yaparken bile hiç ödün vermez “kahpe yalana”(1992,80)(4*), bütün mertliği ve cesaretiyle karşısına dikilir karakışın. Sanki boğazına bir yumru gelir oturur şairin, yalnızlıktan bahsederken. Bu seferki başka türlü bir yalnızlıktır çünkü, içindeki sevdayı, özlemi, yoksunluğu, yoksulluğu en derinlerimize nüfuz edercesine hissettiren. Yokluğu barındırır bu sefer yalnızlık, tüylerimizi diken diken ederek. Ahmed Arif yeşil ovalardan, geniş düzlüklerden uzaktır; dağların sesi olur, yedi iklim kar altındaki dağların. Şehre girdi mi yoksulluğu söyler, işçi mahallelerine gider, oralarda dolaşır. Karanfil Sokağı’na düşünce de yolu, kökü kar altında kalmış, “camlı bahçe içre bir çini saksı”(1992,11)(5*)ya ilişir gözü. Öyle içten ve derin bir anlatımla dizer ki sözcükleri, tasvir ettiği yiğidin cesaretine de ortak oluruz hasretine de. Yeri gelir dağlara çıkar beraber mavzer atarız, yeri gelir mapusa iner beraber volta atarız. Kimi zaman karla kaplı tepelerde birlikte taşırız yüreklerimizdeki dinmez ateşi, bedenlerimiz titrerken soğuktan. Kimi zaman da aynı ağızdan tuttururuz türkümüzü. Böylesi bir yol arkadaşı ediniriz. Halbuki tek başımıza başlamıştık bu dağları dolaşmaya, okumaya şairi. Cesareti yazar Ahmed Arif. Ve biz de keşfedebilirsek bu paha biçilmez duyguyu ne mutlu bize. Yol arkadaşımız şairin kendisi oluverir. KAYNAKÇA -Arif, Ahmed. Hasretinden Prangalar Eskittim. İstanbul: Cem Yayınevi, 1992. _____1*: Karanfil Sokağı _____2*: Hasretinden Prangalar Eskittim _____3*: Hasretinden Prangalar Eskittim _____4*: Hasretinden Prangalar Eskittim _____5*: Karanfil Sokağı Serhat MERT TURK 101-58 Özür Dilerim Hayat - Ali'nin Sekiz Günü ﬁlminden"Özür dilerim. Size bir şey sorabilir miyim?Hayat neden bu kadar zalim?İnsanlar! İnsanlar neden bu kadar zalim? Yaşamak neden bu kadar zor ve bu kadar güzel ve vazgeçilmez? Peki, insanların birbirlerini anlamamak için bu büyük çabası neden?Karım. Karım bana çok kızıyor. Ona istediği gibi bir hayat sunamadığım için. İstediği gibi bir adam olamadığım için.Çocuklarım. Çocuklarım da bana çok kızıyor. Onlara bilgisayar, elbise, ayakkabı, araba alamadığım için.Patronum. Patronum sürekli alaycı bakışlarla beni izleyerek ne kadar işe yaramaz bir adam olduğumu günün her saatinde bana hatırlatıyor. O da bana çok kızıyor. Çünkü ona çok para kazandıramadığım için.Dostlarım, arkadaşlarım, akrabalarım! Beni adam yerine bile koymuyorlar. Onlar da bana kızıyor. Onların istediği gibi bir adam olmadığım için. Onları yemeğe götürmediğim için, onlara borç veremediğim için. Onlara ayak bağı olduğum için. Onların eğlendiği gibi eğlenemediğim için.Devlet. Devlet de bana kızıyor. Daha çok vergi veremediğim için. Arada bir "Ne oluyor?" diye sorduğum için. Yanlış partiye oy verdiğim için.Biliyor musun? Her tarafım kanıyor. Acılar içindeyim. Çürüyorum. Onların istediği gibi bir adam olmak istiyorum ama beceremiyorum.Dostlarıma, akrabalarıma, patronuma, karıma, çocuklarıma, "Üzgünüm" diyorum, "Sizin istediğiniz gibi bir adam olamadığım için özür dilerim" diyorum, duymuyorlar. Acılarımı, kederlerimi, sıkıntılarımı anlatıyorum, dinlemiyorlar.Ben... Ben, "Bana yardım edin" diyorum, kaçıyorlar. "Gelin biraz konuşalım" diyorum, masayı terk ediyorlar. "Ölüyorum ben" diyorum, "Ne zaman öleceksin?" diye soruyorlar.Lütfen bana söyler misin? Ne oldu? Bize ne oldu? Eskiden böyle değildi. Şimdi ne oldu? Neden insanların artık birtakım duygulara ve düşüncelere prim verecek zamanları yok? Neden bu kadar hızla koşuyorlar? Neden bir an bile olsa durup, hayatın, insanın, evrenin anlamı üzerine düşünmüyorlar? Ben acılarımı, sıkıntılarımı, kederlerimi onlara anlatırken neden beni dinlemiyorlar? Benim bütün bu düşlerim, arzularım, hayata dair imdat çığlığım onlara neden sahte geliyor? Sahici gelmiyor, samimi gelmiyor, neden? Neden? Neden, söyle bana. Neden? Neden? Ne olur bana yardım et. Yardım et bana. Lütfen. Lütfen.Neden beni bu halimle kabul edip, aralarına almıyorlar? Neden beni sevmeleri için sürekli inanmadığım halde onların ilgisini çekip onlarla konuşmak zorundayım? Neden egom olmak zorunda? Neden onların arasında bencil olmak durumundayım? Neden var olabilmek için rekabet etmek zorundayım?Lütfen. Lütfen bana yardım et. Bana hayatta yaşamanın sırrını söyle. Bak, biliyorsan eğer, bana o yolu göster, lütfen. Çünkü ben artık yalnız yaşamak istemiyorum. Bana hayatta yaşayabilmem için güç ver. Neden ben hayatta yaşamayı beceremiyorum, lütfen bana yardım et. Lütfen.Özür dilerim, özür dilerim. Beni bağışlayın. Kendi derdimle sizi üzdüm. Özür dilerim. Özür dilerim. Özür dilerim."Soruna Soruyla Cevap - Zombiler/ İlayda TanBir zombi topluluğuyla koyun topluluğunun farkı nedir biliyor musunuz? Her ikisi de düşünmez, sorgulamaz ve çoğunluğu takip ederler. Fakat zombiler beyin yemeye da çalışırlar ve vahşilerdir, ahmaklıklarına rağmen peşinizi bırakmazlar. İnsanlarsa düşünen zeki canlılardır, vicdana sahiplerdir, en azından öyle oldukları varsayılır.Peki, insanlar olarak kaybolmamız neden bu hayatta? Neden unutuyoruz nereye, niçin geldiğimizi? Para ve hırsımızın içinde neden kaybediyoruz kendimizi? Önemli olan, gerçek olanı neden unutuyoruz? Neden istemediğimiz hayatlar yaşıyoruz hayata dair birtakım kaygılarımızdan dolayı? Hayallerimizden vazgeçiyoruz. Peki ne için? İnsanlar ne diyecek, beni nasıl görecekler, açta açıkta mı kalacağım, "istediğim" hayatı yaşayamayacak mıyım? Neden bu tip kaygılara bu kadar şartlanmış durumdayız? Neden daha az miktarda parayla ama huzur içinde sevdiğimiz işleri yaparak, sevdiğimiz insanlarla beraber olarak yaşamak varken para kazanma sevdasına kaptırıyoruz bu kadar kendimizi ve harcıyoruz her şeyi? Neden farkına varamıyoruz para kazanacağız diye kendimizi gün be gün öldürdüğümüzün ve hayatı kendimize de çevremizdekilere de zehir ettiğimizin? Neden el atmaya korkuyoruz ruhumuzun hiç keşfetmediğimiz derinliklerine ve birikmiş korkularımıza? Neden elemiyoruz onları veya neden aramıyoruz onları? Neden birbirimizi sevmek ve birbirimize yardım edip çoğaltmak yerine birbirimizi azaltmayı ve birbirimizden nefret etmeyi ve aşağı çekmeyi tercih ediyoruz? Neden göremiyoruz ki birimiz aşağıya çekilince diğerleri de onunla çekiliyor, daha çok batıyor bataklığa ve gittikçe kokuşuyor? Beraber göklere yükselmek ve özgürleşmek varken neden bu dedikodu kazanı ve bu kadar birbirimizin hayatlarına karışmak? Alıp veremediğimiz, çözemediğimiz nedir? Bu kıskançlık neden? Rekabet neden? Neden barışçıl olamıyoruz? Neden kaybettik ruhumuzu, gömdük bencilliğimizin altına? Nedir bizi böylesine mide bulandırıcı zombiler yapan? Neden istemediğimiz şeyler yapmak zorunda kalıyoruz istediklerimizi yapmak varken? Neden istediklerimizi düşünüp dile getiremiyoruz ya da dile getirdiğimizde cezalandırılıyoruz, dışlanıyoruz, uzaklaştırılıyoruz? Neden kabul görebilmek için çoğunluğa uymak zorunda kalıyoruz ve bitiriyoruz kimliğimizi? Neden adil olamıyoruz, bencil olmak zorunda kalıyoruz? Neden düşüncelerimiz değil de para kazanabilirliğimiz daha önemli? Neden bilgilerin üzerinde düşünebilmekten daha önemli onları akılda tutabilmek? Neden bazı şeyler olması gerektikleri gibi olmuyorlar? Mesela, neden okullarımızda yüksek notlara sahip olmak öğrenmek ve anlamaktan daha önemli? Ya da neden herkes aynı şeylere inanmak ve aynı şekilde düşünmek zorunda? Neden yargılamak zorundayız birbirimizi ve bu yetmezmiş gibi bir de cezalandırmalıyız adlarımızı çıkararak? Neden bizim gibi düşünmeyip davranmayanları kötü olarak görmeli ve damgalamalıyız? Neden insanları tek bir düşünceden ibaret görmeliyiz? Neden illa ki karşı olmak zorundayız bir şeylere, çatışmak zorundayız? Neden birilerine kendilerini suçlu hissettirmeliyiz ve biz haklı çıkmalıyız? Ancak bu sırada bunların bize bir yarar getirmediğine kör bakmalıyız? Neden düşünmek artık boş bir şey oldu? Neden artık bir şeyleri sorgulayanlar hayalperest ahmaklar oldular? Neden sadece "işe yarar" olmalıyız? Neden zombileştik bu derece? Neden yaptıklarımız saçma bir tekrardan ibaret oldu? Neden çocuklarımız artık tüketmekten başka bir şey bilmiyorlar? Neden maddesel olmalıyız, neden maneviyat budalalık artık? Neden bu kadar egolarımıza bağımlı olduk ki en ufak bir vicdan belirtisi gözlerimizi yaşartıyor artık? Kötü olmak, zalim olmak, egoyu ön plana çıkarıp kendinden düşük durumdakileri ezmek aşağılamak niye, onları da yükseltmek varken? Bu kötülük içimizde mi vardı yoksa bize sonradan mı yerleşti? Tüketimciliğin ve kapitalizmin bir getirisi mi bu? Bu kadar kötülüğü, zorluğu umursamazlık neden? Neden bize dokunmayan yılanları bin yaşatıyoruz? Neden korkuyoruz etliye sütlüye bulaşmaktan bu kadar? İnsanlığımızı niye ortaya koymayıp sadece tüketen, bencil, kalleş, iğrenç zombilere dönüşüyoruz? Doğru olduğunu düşündüğümüzün sesini neden kesiyoruz, konuşmasına izin vermiyoruz? Neden herkes kendi evinin önünü bile temiz tutamayacak kadar bencil? Neden görmüyoruz temizlemediğimiz pisliklerin bir gün bizi de hasta edebileceğini? Neden herkes hasta olana kadar bekliyoruz temizlemek için ortalığı? Egolarımızın neden vicdanlarımızın önüne geçmesine izin veriyoruz, neden bir topluluk bilincimiz yok? Kendini insan zanneden zombilere dönüştük artık ve gün geçtikçe kokuşuyoruz pisliğimizden ve çürümüşlüğümüzden. Dahası kalplerimizi de kaybettiğimizin farkında değiliz, sadece bıçaklarımızı bileyip çatallarımızı kaparak bir sonraki yiyeceğimiz beyinleri arıyoruz. Çocuklarımız da bu arada bizim aptallığımızın kurbanları oluyorlar çünkü, tüketeceğimiz sonraki şeyler onlar.Hasna Gül Dülgeroğlu BAŞKALARININ GÖLGESİNDE Mutsuzluk Zamanlarında Mutluluk hepimizin aşina olduğu bir konuyu derinlemesine işliyor. Okumadan önce yazarı hakkında çok fazla bir fikrim yoktu, bir kitapçıda gezinirken sadece ismi dikkatimi dikkatimi çektiği için aldığım bir kitaptı ki isminin hakkını da fazlasıyla veriyor diyebilirim. Son yıllarda hepimizin mustarip olduğu sıradanlaşma olgusunu o kadar güzel anlatıyor ki kendi hayatımıza dönüp, şu an ben gerçekten istediğim yerde miyim? Hayallerime ne kadar yakınım? Ya da en kötüsü, benim bir hayalim var mı? Sorularını tekrar tekrar sormanıza sebep oluyor. Bazen hayatın akışına kendimizi o kadar kaptırıyoruz ki, rüzgar bizi nereye savurursa oradan yaşama tutunmaya devam ediyoruz. Ne sorguluyoruz ne de sitem etmeye vakit bulabiliyoruz. Günlük telaşlarımıza o kadar kaptırıyoruz ki kendimizi, bir gün bir yerlerde bir hayal kurmuş muyduk onun bile ayrımına varamayacak hale geliyoruz. Özetle, hayal kurmanın bile bir hayale dönüştüğü bir dünyada kurduk kendimize, farkına bile varmadan sadece nefes alıp veriyoruz. Halbuki, biz güzel hayalleri olan çocuklardık. Büyüyünce şunu olacağım, diye başlayan cümlelerimiz vardı bizim, hala sonunu getiremediğimiz. Hayallerimizi de kendimize benzettik, tek tipleştirdik. Ulaşamayacağımız hayaller kurmamayı o kadar iyi öğrettiler ki bize, hayal kurmayı unuttuk. Bize verilen hayat şartlarının en iyisi olduğuna o kadar iyi inandırdılar ki bizi, daha iyisini yapabileceğimizin farkına bile varamadan yaşlandık. O kadar çok insan var ki neden yaşadığını unutan, en başında bu yola neden çıktığını unutup başka bir yola sapan. Sahi benim en büyük hayalim neydi? Bir zamanlar sahip olmak için yanıp tutuştuğum. Ne kadar uzağındayım şimdi onun, unutmuşum. En güzel meyveleri sıkmıştı annelerimiz güçlenelim diye, büyüyüp hayallerimize kavuşalım diye, şimdi posaları hepimizin boğazına dizildi. Kimi durdurup sorsan şimdi yolda, acelesi, yetişeceği bir yeri, belki geç kaldığı bir işi vardır hatta bazıları durmazlar bile. Hepimiz o kadar meşgulüz ki, sormayı unuttuk kendimize şuan istediğin şeyi mi yapıyorsun diye. Belki de o kadar uzun süre sormadılar ki bize, sorgulamak aklımızın ucundan bile geçmez oldu. Ana karakterimiz Gerhard Warlich işte tam da böyle bir zamanda sorgulamaya başlıyor hayatını. Hayalleri elinden alınan bir adam olduğunu, aslında bir gün ölmek için yaşadığını, belki de ölmesinin hayatını anlamlı kılacak tek şey olduğunu böyle bir zamanda fark ediyor. Yalnızlaşıyor sonra, çünkü ondan başka kimse sorgulamıyor bu düzeni. Sınırlarını başkalarının belirlediği bu hayatı o sınırlara yaklaşmadan kimse fark edemiyor çünkü. Aslında mutlu değiliz hiçbirimiz, ama mutluluk aramayı da bırakmışız zaten, ufak memnuniyetler yetiyor bizi hayatta tutmaya. Sorgulamaya başlarsak mutsuz olmaktan korkuyoruz o kadar korkuyoruz ki hatta, o sınırlara yaklaşmaya bile cesaret edemiyoruz çoğu zaman. Çünkü mutlu değiliz ama en azından mutsuz da değiliz, hele heyecanlı hiç değiliz, sıradanız, normaliz, ortalama bir ruh halinde yaşayıp gidiyoruz. Belki de artık birilerinin durun demesi gerekiyordur. Belki de birilerinin bize hatırlatması gerekiyordur, yaşamanın bu olmadığını. Belki birinin bize ilham olması gerekiyordur. Belki de bir cevabı olmasından korktuğumuz ama asıl verebilecek bir cevabımız yoksa korkmamız gereken o soruyu sormamız gerekiyordur kendimize: Benim bir hayalim var mıydı? Sonra, Gerhard kadar şanslıysak bir cevap buluruz bu soruya, ve artık korkularımızı bir kenara bırakıp kendimiz için çabalamaya başlarız. Sonunda mutsuz da olsak, gerçekleştiremesek de hayalimizi, en azından denemiş oluruz, en azından bu bizim başarısızlığımız olur, en azından kendimize ait bir şeyimiz olur. Hepimiz kendimize bunu borçluyuz. Elif Nida Göksu YALNIZLIĞI SEÇMEK İSTEDİĞİME EMİN MİYİM? Yalnızlık mutluluk getirebilir mi? Düşünün, koca dünyada yalnız kaldığınızı hissediyorsunuz belki çevrenizdeki kalabalığın içinde hissedilen bir yalnızlıktır belki de gerçekten kimse yoktur yanınızda. Yalnızken nasıl mutlu olabilirsiniz ki? Her sabah tek başına uyanıp her gece yalnız uyumak mutlu edemez sizi. Gün içinde kendi kendinize bir sürü şey yaşar ve bunlara üzülür, ağlar veya gülersiniz ve eve gittiğinizde veya telefonu elinize aldığınızda birine anlatmak istersiniz. Ama kimse yoktur. Ne anlamı kaldı o zaman gülmenin ya da ağlamanın paylaşamadıkça? Hep söylenir ya sevgi paylaştıkça çoğalır diye. Paylaşamadığınızda daha doğrusu paylaşacak biri olmadığında sevgiden de yoksun kalırsınız. Yalnız olmak sanıldığından daha zorlayıcı bir durumdur aslında. Örneğin, mezun olduktan bir iki sene sonra yalnız yaşamak benim için bir hayal sayılabilir ama aynı zamanda da cesaret edemeyeceğim ve korktuğum bir düşünce de. İlla çevremde biri olmaması demek değil yalnızlık. Tek başıma yaşadığım zaman hâlâ yanımda arkadaşlarım ve ailem olacaktır ama benim kabalık bir ailem var. Ne zaman eve gelsem evde ya kardeşlerim ya da annem olur. Yalnız yaşadığımda ise eve girdiğimde bana bir hoş geldin diyecek biri olmayacak. Buna alışmak zor. Yalnız yaşayıp kendi ayaklarımın üstünde durabilmek bana ne kadar cazip gelse de şu anki yaşamımdan vazgeçmek çok zor geliyor. Peki ya neden istiyorum yalnız olmayı? Birçok insan gibi ben de yalnız olabilmenin güç olduğuna inanıyorum. Eğer ben tek başıma bir şeylerin üstesinden gelmek zorunda kalırsam ve bunu başarabilirsem işte o zaman güçlü bir kadın olabilirim diye düşünüyorum. Ayşe Kulin’in romanında bahsettiği Handan karakterine de bu yüzden kendimi yakın hissettim diyebilirim. Handan yalnız kaldığı zaman güçlü durmak ve arzuladığı şeylerin peşinden gitmek zorundaydı çünkü eğer yalnızlığıyla başa çıkamazsa bu hayatta kaybolup gidecekti. Ben, Handan gibi zorunda kalmayabilirim ama eğer zorunda kalırsam Handan’ın yaptığını yapacağımdan hiç şüphem yok. O zaman diyebiliriz ki yalnızlık bize güç getirir ama mutluluk yalnızken değil paylaşırken elde edilir. Hangisini elde etmek daha önemli siz karar verin. Bana göre mutluluk güçten biraz olsun daha önemli çünkü yalnız, mutsuz bir insanın güçlü olması kendisini ancak bir yere kadar tatmin eder. Belki kırk yaşına kadar gücüyle her şeyi elde etmiştir yalnızlık ona zor gelmemiştir hatta belki de fark etmemiştir bile. Ama bir yaştan sonra hayatımız durgunlaşmaya başlar ve tek yapabileceğimiz ya da yapmayı istediğimiz şey çevremizdeki insanlarla, çocuklarımız ya torunlarımızla, vakit geçirmek ve onlarla güzel anlar paylaşabilmektir. Evet, güçlüydük eskiden ama artık değiliz. Güç mutsuz ve yalnız olduğumuz gerçeğini kapatamıyor artık. İşte bu yüzden güçlü olmanın bir faydası yok mutlu olmadığımız sürece. Güç, para, şan, şöhret hepsi bir yere kadar. Hayatımızdaki asıl güzellikler mutluluk, sevgi ve paylaşmak benim için. Düşündükçe ve yazmaya devam ettikçe yalnız yaşama fikri eskisi kadar cazip gelmemeye başlıyor. Çünkü yalnızken güçlü olmamız, çevremizde bir sürü insan varken güçsüz olamayacağımız anlamına gelmiyor. Ne yaşarsak yaşayalım hatta çözemeyeceğimizi düşündüğümüz olaylar karşısında bile bizi elimizden tutup kaldırabilecek biri hep vardır. Onlar sayesinde üstesinden daha kolay gelebiliriz ve aynı şekilde biz de onların elinden tuttuğumuzda ne kadar güçlü olabileceğimizi hissederiz. Yalnız olduğumuzda güçlü olmak zorunda kalırız ama yalnız değilsek eğer güçlü olmayı öğrenir ve başkaları için güçlü olmayı isteriz. Ben kendi isteğimle güçlü olmayı tercih ediyorum ve aynı zamanda da mutlu olmayı. KAYNAKLAR Kulin, Ayşe. Handan. Everest Yayınları. 2014. Baskı. Burak Sibirlioğlu Kralın Tüm Adamları Steven Zaillian’ın yönetmenliğini yaptığı başrollerini Sean Penn ile Jude Law’ın paylaştığı Kralın Tüm Adamları adlı film Amerika’nın Louisiana Eyaletinde ortaya çıkan idealist bir politikacı Willie Stark’ı ve onun hızlı yükselişini anlatmaktadır. Filmin sonunda Stark’ın yozlaşması ve düşüşü dikkat çekerken politika ve siyaset hakkında güçlü duygular yaşattığını söyleyebilirim. Aslına bakılırsa her insan gibi yönetmek her zaman benim de ilgimi çekmiştir. Pek çok çocuk gibi ben de yıllarca başbakan olmak istedim diyebilirim. İşte izlediğim bu film beni bir anda o yıllara götürdü ve gerçekten başbakan olsaydım ne yapacağımı düşlemeye başladım. Bütün hayatım boyuna hep sivri bir insan oldum, aslına bakılırsa girdiğim bütün ortamlarda kendimi ifade etmek ve bazı kararları etkilemek konusunda başarılıyım diyebilirim. Şimdi düşününce çok komik gelse de benim başbakanlık hayallerim sınıf başkanlığıyla başladı. Sınıfta öğretmenden sonra sahip olduğum o çocuksu güç beni daha çocuksu hayallere yöneltmişti. O günleri hatırladıkça arkadaşlarımla girdiğim siyaset sohbetlerini hatırlarım. Büyüklerden duyduğum kadarıyla siyasetçilik yapar arkadaşlarıma hararetli hararetli bir şeyler anlatmaya çalışırdım. Bu hevesi kırmak istemeyen annem de genelde benim oğlum büyük adam olacak başbakan olacak diyerek beni iyice heyecanlandırır rolüme girmeme yardımcı olurdu. Şimdi bu film birden beni o günlere götürdü. Hatırladığım anılar bunlarla bitmemişti. Aklıma lise yıllarında yapmaya çalıştıklarım geldi. Daha hangi görüşün ne olduğunu bilmeden anlamını bilmediğim terimlerin peşinden koşmaya kendimi bir yere ait hissetmeye çalıştığım günleri gülümseyerek hatırladım. Kısa bir süre filme döndükten sonra aklıma daha değişik şeyler gelmeye başlamıştı. Nasıl anlatsam bilemiyorum ama birden çocukluk hayallerim alevlenmişti. Şimdi yeniden başbakan olsam diye düşünüyordum. İlk aklıma gelen şey şüphesiz başbakan olanların benden ne fazlası var oldu. Çok ciddi bir kendini beğenmişlikle hemen eksiğim yok Burak Sibirlioğlu fazlam var diye kapatıverdim konuyu. Bana göre onlardan çok daha kültürlüydüm o anda. Sonra içimden bir ses diyelim oldun ne yapacaksın diye fısıldadı aklıma. Biraz düşününce başbakan olsam bir şey yapamazdım herhalde diyorum. Çünkü benim içimde başbakanlık isteği yoktu. Benim içimde her şeyi yönetmekle ilgili bir duygu vardı. Sanırım insan doğasının gereği olarak her zaman daha fazlasını istiyorum, bilemiyorum. Aklıma ilk icraat olarak dünyayı ele geçirmek geldi. Şu anda sağlam kafayla düşününce ne kadar çocukça diyorum ama belki de bilinçaltımda bunlar var kim bilir? Filmin sonunda Stark’ın vurulmasıyla kendime geldim diyebilirim. Biraz önce beni hayal âleminde uçuran güç hırsı yerini korkuya bırakmıştı. Güçlü insanların tehlikede olacağına dair güçlü bir his belirdi içimde. Gerçekten korkuyordum, dünyayı ele geçirecek kadar güç isteyen ben, kendim için çok korkuyordum. Film bitince biraz daha kendime geldim diyebilirim ama farkına vardıklarım gerçekten bana bir ders olmuştu. Aslında ben fazla güç istemiyordum ben aynı anda her şeyi istiyordum. İtiraf etmekte zorlansam da ne kadar bencil olduğumun bir kere daha farkına vardım. Çocukluk hayallerim aslında benim benliğimi oluşturmuş da benim haberim yokmuş. Bugün bile herkesi ve her şeyi yönetme hırsı benliğimin bir yerlerinde saklanıyormuş. Bunları fark edince filmden sonra kendimi düzeltmeliyim diye bir karar aldım fakat hâlâ nasıl yapacağım konusunda bir çözüm bulabilmiş değilim. Kralın Tüm Adamları adlı film idealist bir politikacının yükselişini ve deyim yerindeyse aynı hızda yere çakılışını anlatıyor. Ancak bu film beni bir anda çocukluk yıllarıma çocukluk hayallerime götürdü ve bugün dahi kendime söyleyemediğim sırlarımın ortaya çıkmasını sağladı. İçimde gizlenen hırsı ve bencilliği fark etmeme ciddi şekilde yardımcı oldu ve belki de kendimi değiştirmem için bana bir fırsat verdi. Hepsinden önemlisi çocukluk hayali diye gülüp geçtiğim şeylerin aslında beni ben yapan parçalar olduğunu anlamamı ve kabul etmemi sağladı. Belki de aklımıza gelince bile utandığımız çocukluk hayallerimiz hâlâ bir yerlerde ortaya çıkmayı bekliyordur? Ebru Kamış 21401158 Türkçe 101 – 17 Başak Berna Cordan 09.12.2014 ACININ İNSAN ÜZERİNE ETKİSİ Acı, yaşayan birçok canlının hissedebileceği bir tür algı… Aslında acı insanlar için o kadar yaygın bir duygu çeşididir ki birçok etkileyici sanat eserinin yaratılışındaki temel neden acıdır. Bana göre, onca duygu arasında en yoğun hissedileni ve en derin etkilere sahip olanıdır acı. Acının bireyler üzerinde yaratıcılığı kamçılamak, stres yaratarak üretkenliği artırmak ve beyni ikaz ederek düşünmeyi teşvik etmek gibi etkileri bulunmaktadır. Peyami Safa’nın Dokuzuncu Hariciye Koğuşu isimli romanında bacağındaki bir hastalık nedeniyle küçük yaşlarından beri acı çekmiş bir bireyin hayat öyküsü anlatılır. Peyami Safa’nın bu romanında isimsiz bir çocuğun – isimsiz olmasıyla aslında acının insanlar arasında son derece yaygın bir hissiyat olduğunu vurgular – hem fiziksel hem de ruhsal acıyı tecrübe edişi ve bu tecrübe sonunda bilincinin geçirdiği değişim aşamalı bir şekilde işlenmektedir. Bir bireyin olgunlaşmasını sağlayan şey deneyim, bir başka deyişle acıdır. Acı çekmek insanı adeta ham bir meyve gibi olgunlaştırır, kıvama getirir, bir kimliğe sokar. Romandaki ana karakter olan hasta çocuk da zaten küçük yaşına rağmen oturmuş bir kişiliğe ve keskin bir karaktere sahiptir. Öncelikle acı insana çaresizliği ve sabretmeyi aynı anda öğretir. İsterse fiziksel bir acı olsun isterse duygusal, acı çeken kişi çaresizce beklemeye mahkûmdur. Fiziksel bir acısına çözüm bulabilmek için doktora giden hasta çocuk önce randevu almak ve derdine bir çare bulunacağını bile bilmeden belki saatlerce hastane koridorlarında beklemek zorundadır. Söz konusu acı duygusal olduğunda ise acısının dinmeyeceğini bilmesine rağmen gecenin sona ermesini beklemek zorundadır. Peyami Safa hastane koridorundaki hastalıklı insanları “her tarafları kıskıvrak bağlanmış gibi hareketsiz” (s. 6) olarak betimler ve ardından devam eder “insanlar arasında sabretmesini, beklemesini onlar kadar bilen yoktur” (s. 6). Kamış, 2 Hissedilen acı insanlar üzerinde zihni berraklaştırmak algıyı iki katına çıkarmak gibi bir etkiye de sahiptir. Zaten bu sebeple algısı açılan birey çevresini daha iyi gözlemlemeye ve bu gözlemler yardımıyla daha güçlü çıkarımlar yapabilmeye başlar. Birçok sanatçının en etkileyici eserlerini acı çekme anında veyahut acı çekme anından kısa süre sonra ortaya koyduğu bilinir. Bir şair en duygu yüklü ve hayranlık verici şiirini acı sayesinde yazar, bir ressam en anlam dolu ve canlı tablosunu acı hissederek çizer. Acı çekmenin ardından açılan algı renkleri, kokuları ve sesleri normalden daha farklı bir şekilde kavramamıza sebep olur. Bu nedenledir ki hasta olduğumuzda en ufak bir ses bile gürültü gibi gelir, renkler olduğundan daha parlak ve rahatsız edici gelir. Muayene odasına giren karakter şu şekilde gözlem yapar: Tıs yok. Arada bir madenî âletlerin tepsilerde çıkardıkları ince ve kırık sesler. Ve bir şırıltı, diğer kokuları yenen bir iyodoform kokusu ve beyazlıklar: Beyaz duvarlar, beyaz demir masa, beyaz dolaplar, beyaz örtüler, beyaz sargılar, beyaz pamuklar, beyaz gömlekler… (s. 8) Hastalığı nedeniyle hissettiği acı ana karakterin algısını sonuna kadar açmaktadır ve karakter bu sebeple çevresindeki renklere, ışıklara, seslere, kokulara karşı aşırı duyarlıdır. Madenî parıltılar, türlü ilaç kokuları, hastane beyazı kendisine hastalığını anımsattığı nedeniyle kendisi için aşırı derecede rahatsız edici bir biçime bürünmektedir. Acının insan üzerindeki bir diğer tesiri ise bilincini olduğu gibi ve mantık süzgecinden geçirmeden direkt gün yüzüne çıkartmasıdır. Acı çekerken insan bilinçaltı ile bilinci arasında ayrım yapamaz ve bu sebeple hissettiklerini dile getirirken herhangi bir kısıtlamada bulunamaz. Bilinçaltını örten sis perdesi acı anında kalkar, yani acı hissiyatıyla birlikte bilinçaltında bulunan mantık süzgeci yok olur. Romandaki hasta çocuk hem fiziksel hem de duygusal olsun acı çekerken bilinçaltının gün yüzüne çıkmasına engel olamaz. Her gece yatakta uykuya dalmadan önce bilinç akışı tekniğiyle hasta çocuğun gün içinde yaşadığı olayları tekrar edişi ve acıyla mücadelesi aktarılır. Kamış, 3 Hafif bir titreme. Uyuşukluğa benzer bir uyku istidadı. Hafif dalıp uyanmalar ve küçük kâbuslar. İsmimi çağırıyorlar gibi. Yatağımın başında fısıldaşmalar, hayatımla münasebeti olmayan kısa bir rüya. Sonra âni bir uyanıklık, şuursuz bazı hatıralar. Dikkatin birdenbire artması. Dizimde hafif bir sızı. Zorlukla dönüyorum, sağlam dizimi kısıyorum. Bir rahatlık. Dalıyorum. (s. 32-33) Peyami Safa’nın “üçüncü hâlet” (s. 83) olarak tanımladığı bu bilinçsizlik durumu acıyı en ağır şekilde tatmış bu karakterde çok sık rastlanan bir durumdur ve acının insanın bilincinde yarattığı derin etkileri gözler önüne sermektedir. Zaten hastalık nedeniyle insan uyku düzenini kaybettiği gibi bilincinin berraklığını da kaybeder. Acı hissi insanın karakterinin şekil almasını ve algıların sonuna kadar açılmasını sağladığı gibi bilinçaltının mantık süzgecinden geçmeden aktarılmasına da neden olur. Acı insana sabrı ve çaresizliği öğreterek olgunlaşmasını sağlar. Aynı zamanda bireyin duyularını dış dünyaya açan acı, bilinçaltı üzerindeki örtüyü şeffaflaştırmaktadır. Bu etkiler sayesinde bireyin içindeki yaratıcılık teşvik edilmekte ve bireyin sorgulayarak düşünmesi sağlanmaktadır. Kamış, 4 Kaynakça Safa, P. (t.y.). Dokuzuncu Hariciye Koğuşu. İstanbul: Ötüken Yayınları. Taner Düzceer Uzakları Yakın Eden Bir Tablet Uygulaması Burada size aklımda olan ve yazmak istediğim bir tablet uygulamasından bahsedeceğim. İlk olarak, bu uygulamanın nasıl aklıma geldiğinden bahsedeyim. Bu tablet uygulaması, her bilgisayar programı ve uygulamada olduğu gibi karşılaştığım sorunlara çözüm üretme mantığıyla aklıma geldi. Şu sıralar proje yapmak için de bir fikre ihtiyacım olduğundan, günlük hayatta karşılaştığım sorunları daha çok düşünüyorum ve çözüm üretmeye çalışıyorum. Her soruna bir çözüm bulamasam da, aklıma bazen parlak fikirler geliyor. İşte bu da o parlak fikirlerden biri. Ben matematik bölümü mezunu olduğum için lise ve ilkokul öğrencilerine ders veriyorum. Bazen evlerine gidiyorum bazen onlar benim evime geliyorlar. Mesafeler bazen çok uzak olabiliyor ve bu mesafeleri aşmak çok zaman alabiliyor. Yolda geçen zamanı düşünürsek, ortalama iki saatlik bir ders için yolda en azından bir saat zaman harcıyorum. Bu durum trafik olmadığında geçerli. Trafik de ülkemizde ayrı bir sorun. İnsanlar zamanında olması gereken yerde olamayabiliyor. Ayrıca toplu taşıma araçlarında balık istifi yolculuk ediyorlar. Üstelik gidecekleri yere vardıklarında yarım saat kendine gelemiyor. Bu sorunlardan dolayı insanlar görüşmelere ve öğrenciler ders görmeye gitmek istemiyor. Peki insanlar buluşmadan yüz yüze tam anlamıyla iletişim kuramaz mı? İletişim uygulamalarını internette araştırdım. İnternette bazı uygulamalar mevcut. Bu uygulamaları incelediğimde, çoğunda karşılıklı sohbet altyapısı var. Karşınızdaki kişiye bir şey yazmak istediğinizde bir kağıda yazıp kameraya göstermek zorundasınız. Bunun gibi eksiklikleri olan çok uygulama internette istemediğiniz kadar var. Benim aklımdaki program bütün bu sorunları ortadan kaldıracak, bu tip eksikleri tamamlayacak olan bir uygulama. Öncelikle, bu uygulamadan en çok öğretmenler ve öğrenciler istifade edecek. Uygulamanın çalışacağı cihaz çeşidinden ve içeriğinden bahsedecek olursam, bu uygulama için en uygun cihazlar dokunmatik ekranlı tabletler. Tabletler uygun, çünkü tabletin ekranını yazılacak bir kağıt olarak düşündüm. Tabletin ekranını kağıt olarak kullanacağım için tablet ne kadar büyük ekranlı olursa uygulama o kadar verimli çalışacak. Ek olarak uygulama internete gereksinim duyan bir uygulama. Uygulamayı indirdiğinizde size bir kimlik numarası gelecek veya siz elektronik posta adresinizi girerek kendi kimliğinizi oluşturacaksınız. Size ders verecek olan bir arkadaşınız ya da öğretmeniniz aynı şekilde uygulamayı indirecek ve kimliğini oluşturacak. Bu kimlikle biriniz boş kağıt butonuyla boş bir sayfa oluşturacaksınız ve diğeriniz de bu boş sayfaya sizin kimliğinizi yazarak girecek. İkiniz birden interneti olan, farklı yerlerden aynı boş sayfaya parmağınızı tabletin ekranına dokundurarak yazılar yazabileceksiniz. Aslında erişimi iki kişiyle sınırlı tutmayabilirim. Bu durumda, bir kişinin bir soru yazdığını düşünün, herkes bir cevap yazsa karalama kağıdı gibi olur ve düzenli bir kağıt kullanımı olmayabilir. Bunun hiç önemi yok. Tabletteki kağıt bir karalama kağıdı gibi de kullanılabilir. Tamamen kullanıcılara kalmış. Mesela okulda ya da iş yerinde bir arkadaşınıza kağıt üzerinde bir konuyu yazarak anlattığınızı düşünün. Bu uygulama tam olarak aynı koşulları sağlayacak. Ekranın üstünde küçük bir kutucuk olacak ve bağlanan kişiler birbirlerinin yüzünü görebilecek ve sanki aynı yerdeymiş gibi karşılıklı konuşabilecekler. Eğer isterlerse, kutucuğu kapatabilecekler ve sadece birbirlerinin seslerini duyabilecekler. Ses iletimi de bağımsız şekilde açılıp kapatılabilecek. Ayrıca ekranın bir köşesinde dersi kaydetme butonu da olacak ve bu buton istenirse tüm ders boyunca yazılanları ve konuşmaları ya da anlatım sürecinin istenen kısımlarını ve istenen konuşmaları kaydedebilecek. Ek olarak okullardaki akıllı tahta sistemi gibi ekrana bazı butonlar eklenerek özellikler genişletilebilir. Fizik, kimya deneyleri görsel bir şekilde anlatılabilir. Anlatılan konuyla ilgili videoların adresleri eklenebilir. Bu uygulamanın sağlayacağı en büyük avantajlar insanların boşa zaman harcamaması ve insanların birbirlerine kolaylıkla erişebilmesi. Düşünsenize Artvin’de yaşıyorsunuz ve Ankara’dan bir fizik hocası buldunuz. Özel ders almak istiyorsunuz. Tek yapmanız gereken şey hocanın uygun zamanı olup olmadığını sormak. Hocayla anlaştıktan sonra bu uygulamayla anlaştığınız her hoca yanınıza gelecek. GECENİN SABAHA EN YAKIN OLAN ZAMANI ‘’Bazı aşklar aşka ihanettir ve gizli aldatmalar, sevdiğin insanın üzerine basmadan çiğnemektir.’’ Kaç kez üzerimize basılmadan çiğnendik veya çiğnedik bu hayatta, kim bilir? Bukre, gecenin sabaha en yakın olan zamanıdır. Kitap’da da gecenin sabaha en yakın olan zamanıydı Bukre. Gecenin en karanlık denilebileceği anında zamanı sabaha yaklaştıran, dertlere derman ile gelendi. Herkesin hayatında vardır böyle insanlar, hatta belki de ben o insanımdır başkalarının hayatında. Kendini geri plana atıp, başkası için elinden gelen her şeyi hatta daha fazlasını yaptıktan sonra hayal kırıklığına uğratılmak bence açık ara en kötü durumdur şu hayatta. Karşımdaki insan için hayallerimden vazgeçiyorum ve onun için her şeyi yapıyorum sonrasında ise elimde kalan tek şey gözyaşlarımın arasından süzülüp damla damla akan hayal kırıklıklarım oluyor. Peki neden? Nedenini bulmak en zor kısımlardan biri bence. Gerçekten bazı aşklar aşka ihanettir diyebilirim. İhanet nedir? Neden ihanet eder, ihanete uğrar insanlar? Belki doyumsuzluk, belki de korkaklık. Herkesin faklı bir sebebi var elbet ama sevdiğini üstüne basmadan çiğnemenin geçerli bir sebebi olamaz diye düşünüyorum. Hayatta ne yapıldıysa karşılığı alınıyor elbet. Tıpkı kitaptaki ana karakterlerden biri olan Cem’in, Bukre’ye yaptıklarından sonra bedelini büyük bir hüzün ile ödemesi gibi. Böyle bir bedeli ödemeye değer mi? Aldatmak, üzmek kolay olan seçimdir. Değer bilmekse en zorudur ama en güzel mutluluklara ulaştırandır. Sorarım size değer bilmek varken, bedel ödemeye ne gerek? Değerinizi bilenin size verdiği değeri korumak ve mutlu bir hayat sürmek, ne denli güzel bir şeydir. Hayat bize bir çok güzellik sunuyor aslında, bunları görmezden gelip sürekli yakınmak ne kadar da saçma. Hiç dert yokken dert buluyor insanlar, belki de acı çekmek istiyorlar. Bir de kayıp ettikten sonra anlıyor insan bazı şeylerin değerini, tıpkı kitaptaki karakterlerden biri olan Cem’in Bukre’nin değerini onu gerçekten kaybettikten sonra anlaması gibi. En acı yollardan öğrenmemek lazım bazı şeyleri; önemsemek, önemsenmek gibi. Gönül kırmak çok kolay ama almak çok zor hatta bazı durumlarda belki de imkansız. Alınan ah, bir ömür boyunca yakasında olur insanın hatta belki ömür bittikten sonra bile. Bu kitaptan aldığım birçok ders oldu benim. Değer bilmek, verilen değere saygı duymak gibi. Bir şeylerden ders çıkarana kadar bir çok acılı yoldan geçtim ve çok sevdiğim, asla kaybetmek istemediğim bir çok insanı da kaybettim. Geriye dönüp baktığımda bir çok pişmanlığım, keşke yapmasaydım dediğim bir çok şey var. Geriye döndüremiyorum bazı şeyleri bir çok insan gibi ama bir daha aynı hataları yapmamak için uğraşıyorum şu hayatta çünkü ne gücüm var daha çok kayıplara ne de cesaretim. Büyük cesarettir bazı şeyleri yapmak, önemli olan sonuçlarını göze alabilmektir ve bazı şeylerin sonuçları asla ama asla geri dönülmez olur. Bazı insanlar bayram günü gelip, bir cenaze gibi çıkarlar kalplerden. Bayram ne güzeldir, bereketiyle gelir. Peki gelen bayramı, cenazeye döndürmek neden? Cenazenin dönüşü yok. Ya öldüreceksiniz kalbinizin bir yanını ya da bir bayramı her gün şekerler ile kutlayacaksınız. Şeker tadında bir hayat... Düşünsenize, mükemmel olmaz mı? Hayat umarım hep bayram şekeri gibi güzellikler sunar ve ağızlarının tatlarını bozmaz insanlar. Aldatmak güçsüz insanlara özgüdür. Güçlü olup, değer bilmek yürekli olanlara yakışır. Üstüne basmadan sevilenlerin ve sevenlerin, güzel bir hayat yaşamak bence en güzel hayat biçimi. Ezmeyin sevdiğiniz insanları. Yüreğinize değen o sıcacık elleri, buz gibi kalın duvarlara çevirmeyin. Suçu neydi ? Günümüzde , ülkeler arasında büyük bir savaş vardır. Bu savaş eskisi gibi topla, tüfekle ya da kılıçla değil anlaşmalar ve politik olaylarla gerçekleşmektedir. Bu olaylar birçok insanın hayatında büyük bir yıkıma ve telafi edilemeyecek yaralara neden olmaktadır. Bütün bunların sebebi de ülkelerin hammadde açlığıdır. Gelişmiş ülkeler, gelişmemiş ülkeler üzerinde mutlak hakimiyet kurmaya çalışmaktadır. Bu hakimiyetin sonucunda da o gelişmemiş ülkelerden faydalanmayı hatta onların işlenmemiş kaynaklarını kendi ülkelerine götürüp kendi halklarının yaşam standartlarını arttırmak için kullanmaktadır.İşte buna sömürge demeyi seçiyorlar. Bu hareketi tamamem insan haklarına aykırı bir durumdur. Gelişmemiş ülkeler onların kaynaklarının üzerine uzatılan ellerin altında ezilmektedirler. Bunun sonucunda ülkeler arasındaki refah düzeylerinin değişkenliği gün geçtikçe artmaktadır ve artmaya da devam edecektir. Açgözlü ellerin, kendini güvence altına alamayan devletler üzerinde uyguladığı bu tavrı, bu olaydan haberdar olan insanların kalbinde gün geçtikçe büyüyen bir yaraya dönüşmüştür. Dünyamızın kötülüklerine ve zalimliklerine göz yummayan birçok sanatçı, yazar, şair bu konu hakkında eserler vermiştir. Bir fotoğraf sanatçısı da, bu fotoğrafta, o kendini koruyamayan ülkelerden birindeki bir çocuğun çaresizce objektife bakışı yakalanmış. Belki de ilk defa gördüğü bir cisme bakışı yürekleri burkan bir kareye dönüşmüş. Bu anlamlı kareyi gelişmiş bir ülkede bulamazsınız. O çoçuğun sadece o ülkede doğduğu için doğumundan hayatının sonuna kadar çekeceği acıları gelişmiş bir ülkedeki bir çocuğun tahmin edebilmesini bekleyemezsiniz. Peki bu çocuğun suçu neydi? Dediğim gibi onu diğer çoçuklardan ayıran tek özelliği, onun gelişmemiş bir ülkede doğmuş olmasıydı. Hayat standartları düşük ve insan hayatının ucuz olduğu bir ülkede. Belki de bu foğraftaki çoçuk şanlı diye tanımlanabilir. Çünkü o ülkede doğup belli bir yaşa kadar hayatta kalmayı başarmış. Onun gibi gelişmemiş ülkede doğan kardeşlerinin birçoğu onun kadar bile şanslı değil. Gelişmemiş ülkelerin hayat standartlarının düşüklüğü yüzünden bulaşıcı ve kalıtımsal hastalıklar bebek ölümlerine neden oluyor. Bu noktada da bir sürü suçsuz, günahsız çocuğun sadece o ülkede hayata gelmesi yüzünden ölmesi kadar üzücü bir durum olamaz. Bu çocukların gelişmiş ülkelerdeki çocuklardan ne farkı var? Bütün çocuklar aynı doğmazlar mı? Hepsi aynı haklarla dünyaya gelmiyorlar mı? Bu adaletsiz düzeni kuranlar nasıl bu kadar acımasız olabiliyorlar? Bunların nedeni sadece para olmamalı . İnsanların açgözlülüğünün cezasını bu çocuklar çekmemeli. Olay sadece çocuklarla da bitmiyor. Hayatlarının ileriki dönemlerinde de bu sefaletin yarattığı yıkımı üzerlerinde taşıyorlar. Büyüdüklerinde de aç kalıyorlar, çocuklarını doyuramıyorlar. Bazıları birer köle gibi çalışmak zorunda kalıyorlar evlerine sadece birer ekmek götürebilmek için. Kimse böyle yaşamayı hak etmese de sömürgeci devletler bu insanları bunları yapmaya mecbur bırakıyorlar. Bu düzende insan hakları hiçe sayılıyor ve bu insanlar kendilerini bildiklerinden beri bu düzende yaşadıkları için bu olaya karşı çıkamıyorlar. Diğer insanların nasıl yaşadıklarını öğrenseler bu düzenin bir parçası olmamak için çaba gösterirler ama bu düzenin yöneticileri onları insan değil de amaçlarına ulaşmak için bir araç olarak görmekteler. Oysa dünya bir bütün ve herkesin, nerede doğduğunun, dilinin, uyruğunun, ırkının hiçbir önemi olmamalı, herkes sırf insan olması nedeniyle bu dünyanın kendine sunduğu nimetlerden faydalanabilmeli diye düşünüyorum. Bırakın bu insanları sömürmeyi, dünyanın herhangi bir yerinde yoksullukla, açlıkla mücadele eden insanlar varken, her gün yüzlerce çocuk açlıktan ölebiliyorken, insan buna nasıl seyirci kalabiliyolar. Nasıl olur da sıcacık evinde rahat, mutlu ve huzurlu yaşayabilir? Bunu aklım almıyor ve bu resme baktıkça yüreğim acıyor… Dinamik Hayattan Uzakta Camille Pisarro’nun Tarlada Çalışanlar tablosu[1] Bir yerlere anlamsızca yetişme dürtüsünün ve sebepsiz koşuşturmaların hayatıma egemen olduğu bir zamanda yaşıyorum ben de. Büyük bir tahıl ambarı diyebileceğimiz oldukça verimli topraklarda –Anadolu’da- yaşıyoruz fakat henüz bu sabah kahvaltıda yediğimiz ekmeğin ne emekler sonucu önümüze geldiğini belki bir kere olsun düşünmüyoruz. Camille Pisarro’nun Tarlada Çalışanlar tablosunu gördüğümde de işte bu söylediğim şeyi fark ettim ve üzerinde düşünmeden edemedim. Örneğin tablonun sol kısmında bir kucak dolusu anız taşıyan bir tarla işçisi görüyoruz. Biraz olsun kendimizi onun yerine koymak bile içimizden gelmeyebilir çünkü köy hayatı konforsuzdur, tarlada işçi olarak çalışmakta da birçok fiziksel zorluk vardır. Son teknoloji, yüksek kalite evlerimizde, yalnızca zihnimizi kullanarak çalışacağımız masabaşı işlerimizde şehir hayatına o kadar alıştık ki insan tabiatını unuttuk. İnsan sürekli hareket etmek ve kaslarını çalıştırmak zorundadır. Çünkü aldığımız enerjiyi harcamak ve tüm evrende olduğu gibi enerji dönüşümünü sağlamalıyız. Bu sayede insan vücudu zinde kalır ve gerçek manada kaliteli bir hayat sürdürülebilir. Zindelik kavramı, hem bedensel hem de zihinsel olarak değerlendirilmeli ve bedensel zindeliğin zihinsel zindeliğe doğrudan katkı sağladığını belirtmek isterim. Ulu Önder Mustafa Kemal Atatürk’ün “Sağlam kafa sağlam vücutta bulunur” vecizesi de bu görüşümü destekler niteliktedir. İnsan zinde bir vücuda sahipse düşünceleri, davranışları ve iletişim kalitesi bu zindelikten kuşkusuz çok faydalanır. Gelecekte bunun birçok örneğini göreceğimizden eminim, ne de olsa geçmiş bu örneklerle dolu. Tarih boyunca insanlar avcılık, tarım, askerlik gibi birçok fiziksel maharet ve kuvvet gerektiren uğraşlarda bulunmuştur. Ne var ki bugünlerde gelişen makineleşme teknolojisi ve otomasyon sistemleri biz insanları bu hareketli hayat tarzından alıp oldukça durağan bir konuma oturttu. Benim gibi gençlik döneminde olanlar bundan daha çok etkileniyor. Örnek vermek gerekirse, tabloda çalışan işçiler yürümek, koşmak, yük taşımak nedir çok iyi bildikleri için bu tarz fiziksel yorgunluğa vücutları zamanla alışmıştır. Bu zinde vücutlar kolay kolay romatizma veya bel fıtığı gibi çağımızın yaygın hastalıklarına yakalanmaz. Teknolojinin hayatlarını oldukça kolaylaştırmasıyla günümüz insanları -özellikle de gençler- iki adımlık mesafeleri yürümeyi bile zor görüyor. Aslında bir genç olarak, gençler hakkında bu şekilde konuşmam ironik olsa da bu sözlerimi otuz kırk yıllık yakın geçmişten örneklendirmek istiyorum. Bundan otuz kırk yıl önce Anadolu köylerinde bugünün birçok nimeti yokmuş. İnsanlar bu köylerde doğup büyümüş, tarlalarda çalışmış, dağdaki çeşmelerden evlerine su taşımış. İşte Camille Pisarro’nun eserini görür görmez babaannemin bana çocukken anlattığı anılarının bir kesitini gördüğümü sandım. Kilometrelerce yol yürüyüp de şikâyetlenmemiş, tarlalara ekin ekmiş, harman savurmuş neslin niçin eski toprak olarak adlandırıldığını çok iyi anlıyorum. Güllük gülistanlık bir hayatı değil, kişiyi daha da güçlü kılan zorlukları yaşayan çocuklar ve gençler toprak gibi verimli zihinlere, kaya gibi sağlam bedenlere sahip olurlar. Çocukların eğitim, sanat, spor kurslarına gitmesini isteyen ailelerin bu konuyu düşünmesi gereklidir. Elbette bu tarz kurslar çocukların kişiliklerine ve genel kültürlerine oldukça faydalıdır fakat sağlıklı bir hayat sürdürmenin daha büyük önem teşkil ettiği fikrindeyim. Çocukların ağır işlerde çalışıp güçlü birey olarak yetişmesini savunmuyorum elbette ki. En azından tablet bilgisayarlardan futbol oyunları oynamak yerine sokakta futbol oynamalılar. Saatlerce araba yarışı oynamak yerine parklarda bahçelerde özgürce koşuşturmalılar. Bu konuda anne ve babalara büyük sorumluluk düştüğünü tekrar belirtmekte fayda var. Çocukları mutlu etmek için ailelerin hediye olarak tablet bilgisayar veya akıllı telefon alması artık bir son bulmalı.Çocuklar, sahip oldukları hareket ve fiziksel güç potansiyelini hissedebilecekleri oyunlar oynamalı ve aslında insan vücudunun çalıştıkça, zorlandıkça, yoruldukça güçlenen, mükemmel dizayn edilmiş dinamik bir organizasyon olduğunu fark etmelidir. Bu gerçekleştiği zaman vücutları zinde, zihinleri zinde, birçok hastalıktan korunmuş pırıl pırıl bir nesil bizi bekliyor demektir. Kaynakça 1) http://gelisenbeyin.net/img/camille-pisarro-eserleri.jpg Cevher Furkan SOLAK SAVAŞIN ASIL MAĞDURLARI Kimdir bu şiirlerde bahsettiğimiz, uğruna ağıt yaktığımız insanlar? Hangi vatanın toprağında yitip gittiler? Savaşın en büyük kayıpları;kaybedilen canlar,kaybedilen insanlık.Evet ben savaş yıllarının çocuklarından değilim ancak savaş hikayeleriyle büyüdüm. İlk önce birinci dünya savaşını öğrendim, daha sonra vatanımızı kurtardığımız kurtuluş savaşını sonra ikinci dünya savaşı sonra soğuk savaşlar ve sonra ve sonra...Ve sonra büyük ihtimalle hocalarımın hep iddia ettiği gibi su için savaşlar ya da petrol savaşlarını öğrenecek çocuklarımız. Evet savaşı öğrenmek kolay, ölenleri nicel olarak hesaplamak çocuk oyuncağı peki ya tarihteki her savaşın geride bıraktığı yıkım, kıyım ne olacak?Tarih dersi bana savaşları öğretti evet peki ya savaşmamayı? Peki bir gün bir ders de bana savaşın yanlışlığını öğretecek mi? Ben 68 kuşağının savaş karşıtı hippilerinden değilim belki ama ben de savaşa karşı olduğumu dile getirebilirim pekala.Yani Amerika Irak'ı bombaladığı zaman veyahut Arakan'da insanlar ölürken insanlar ölmesin demek beni Iraklı yapmaz veyahut Rojova'da ölürken insanlar ;Durun masum insanları katletmeyin!Demekle Kürt olmam. Zaten şaşarım zulme başkaldırırken iki kere düşünen, kim ne düşünür diye sorgulayan insana. Benim mesela vicdanımdan başka cevap vereceğim, kendimi anlatacağım hiç kimse yoktur dünyada. Gelelim bu savaşların, kıyımların başlangıcına. Dünya başlangıcından beri insanları kendilerini korumak gibi bir yükümlülükle sınamıştır. Her insanda üç temel iç güdü vardır: beslenme, barınma ve korunma. Kişi bunları kaybetmemek için canını ortaya koymaktan çekinmez, bu ilk çağlardan itibaren böyle olmuştur. Ve daha sonra insanoğlu sınırları ve sınırsızlığı keşfetmiştir. Yeni yerler keşfedildikçe insanlarda istila kavramı oluşmuştur. Bu istilalarını yasal kılmak için gittikleri yerde üstüne bir de devlet kurmuşlardır. Elbette bunların hiçbiri kolayca olmamıştır. Güçlünün güçsüze uyguladığı orantısız gücün unsurudur bunların hepsi. Güçsüz elenmeye mahkumdur görüşüne dayanarak güçlü güçsüzü yok etme hakkı kazanmıştır. Ve devletler kurulmuştur. Kurulmuştur ama sözde halkına huzur sağlaması gereken bu devletler iç işlerinde halkını dış işlerinde diğer ülkeleri rahat bırakmamışlardır.Sonra devletler herkese yetecek kadar karayı,suyu; malı mülkü, havayı paylaşmaya başlamıştır. Ama ne paylaşım! Zulüm be kardeşim zulüm. Ve aç gözlülükten sonra insandan insana zulüm başlamıştır.Kültürel zulüm,dilsel zulüm,dinsel zulüm...Farklılıklara dayanamama ve bunun doğurduğu tek olma isteği, bir dönem yükselen faşizm ideasını besleyen olgular...Tek din, tek ırk, mükkemmel dünya ve bu mükemmel dünyaya sahip olma isteği. Aslında tek çıkarı para olan aç gözlü hükümetler ve vatan sevgisi, dil sevgisi din sevgisiyle büyüyüp canlarını ortaya koyan vatanseverler. Onca masumun inancını kullanarak savaşın kaymağını yiyen güçler ve giden onca can...Ne demiş Hrant Dink: "Kimliğini yaşatabilmek için sana bir düşman gerekiyorsa senin kimliğin hastalıktır. " Hem nedir bu aidat tutkusu? Doğduğun kimlik midir seni sen yapan, yoksa kimliğini bulduğunda neler yaptığın mıdır kişiliğini oluşturan? Elbette benim gibi 2000'li yılların nimetlerine doğmuş, kapitalizm ülkesinde yaşayan biri için barış ille de barış demek kolay bunun da farkındayım elbette ancak insanın insana kırdırıldığı bu dünya düzeninde bu kadar nefret, bu kadar savaş, bu kadar ölüm bana ağır geliyor. Bana bu kadar ağır gelen bu acılar kim bilir bu acılara canlı tanık olanlarda nasıl yaralar açıyor. Asıl ağır olan savaşı ve sonrasını yaşayan insanların duyguları. Nasıl da güzel özetlemiş Pablo Neruda savaş sonrası yokluğunu, çaresizliğini bir şiirinde. SAĞ KALANLAR Neler olup bitmişti yeryüzünde? Bu insan son insan mıydı,ya da ilk insan mıydı? Mutsuz ya da mutlu bir ülkede miydi? Ve niçin yeniden kurulacaktı insanlık? Niçin daldan dala sıçrıyordu güneş, Kuş boğazı ağrıyordu şarkı söylemek için? Ne yapmalıyım?diyordu rüzgar Niçin altına dönüşmeliyim?diyordu buğday. Elin yoksa,ağzın yoksa Neye yarar ekmeğe kadar gelmek Bekliyor toprağın boşluğu Insanın dışında ya da içinde: Savaşlar öldürdü bizi en son insana kadar Yaşayan tek varlık kalmadı Ölenler ölüyor akıbetleri belli, peki ya kalanlar? Sanıyor musunuz ki hayat onlar için devam ediyor? Bir ülkenin savaş yıkıntılarını toplamak ne kadar zaman alıyor?Ne demek istiyor Neruda dizelerinde?Annem,kardeşim,eşim yakınım öldü neden kuşlar hala uçuyor,baksanıza yiyecek kimse yok başaklar neden altına dönüşsün,neden rüzgar essin boşluğa doğru diyor.Anlamsızlığın pençesinde kıvranan savaş sonrası insanını özetliyor ve ekliyor "İnsanın dışında ya da içinde;Savaşlar öldürdü bizi en son insana kadar,yaşayan tek varlık kalmadı. Dünya; her gün milyonlarca insanın doğuşuna ve milyonlarca insanın gidişine seyirci kalıyor.Ama dünya bu savaş denen toplu can kıyımlarını asla affetmiyor. Savaşın sebebini erkeğin iktidar tutkusu olarak gören benim için savaşmak cehalettir. Savunma zorunluluktur, bağımsızlık, hak, hukuk, emek, irade için ayaklanmak direniştir, ancak ne amaçla olursa olsun kişinin veya kişilerin canına kastetmek aptallıktır. Savaşmak topla tüfekle değil de akılla bilimle olur derler, ne güzel derler. En güzel sözleri de elbette şairler ederler. Ne demiş Nazım HİKMET: Çocuklar öldürülmesin, şeker de yiyebilsinler. Esin Şafak 08/11/2016 REKLAMI ATLA 5 saniye içinde yazıya geçebilirsiniz… Reklamı atla. Artık nereye baksak bu seçenek önümüze sunuluyor. İstediğimiz içeriğe ulaşmak için o beklememiz gereken 5 saniye bizim için bir asır gibi geçiyor ve fazladan 1 saniye bile izlemek istemiyoruz. Reklamı atla yazısı ekranda belirdiği an bir salise bile gecikmemek için fareye atılıyoruz ve büyük bir keyifle reklamı atla butonuna basıyoruz. İstediğimiz içeriğe ulaştık ve bize reklam olarak izletilen şey kafamızda en ufak yer bile etmedi. Belki de reklam olarak gösterilen içerik bizim izleyeceğimiz videodan, okuyacağımız makaleden veya gireceğimiz siteden çok daha önemli ve farkındalık kazandırıcı bir içerik. Öyle olmasa ve çok saçma bir reklam olsa bile, bizlerde hem sabırsızlık hem de, bizi o an mutsuz eden ya da mutlu edecek herhangi bir şeyden uzaklaştıran ne varsa, aynı o reklam gibi, onu da atlama alışkanlığı yaratıyor. Seray Şahiner’in Reklamı Atla adlı deneme yazısı da bu ana fikir üzerinden yürüyor. Şahiner bu yazısında adeta hislerime tercüman olmuş ve aynı zamanda bu konuya çok daha farklı bir bakış açısıyla yaklaşabilmemi sağlamıştır. Artık insanların hiçbir şeye sabrı kalmamış ve ulaşmak istedikleri şeyleri bir an önce, hiç çaba sarf etmeden elde etmek istiyorlar. Ancak bu şekilde aslında hayatın çok daha önemli noktalarını kaçırıyorlar. Şahiner bu konuya bayram teması üzerinden yaklaşıyor ve yazısında insanların bayramın bir an önce gelmesini istediklerini ancak bu yolda karşılarına çıkan zorlukları aynı reklamı atlar gibi atlamak istediklerini gösteriyor. İnsanlar artık dünyanın acı gerçeklerini, ya umurlarında olmadığı için ya da o an kendilerini mutsuz hissetmek istemedikleri için görmezlikten gelmek ve atlamak istiyorlar. Ancak bir yandan da bayram olmasını yani her şeyin yoluna girmesini ve bayram havasında bir hayata ulaşmak istiyorlar. Bu ikisi birbirine çok zıt şeyler. Sen hayatta yaşanan acıları görmezlikten gelemezsin, onu bir reklam gibi atlayamazsın. Böyle yaparsan da istediğin bayrama asla ulaşamazsın. Sen onu görmesen de o olay hala yaşanıyor ve insanlar o acılar içerisinde hayatlarını geçiriyorlar. Sen bunu bir reklam gibi atladığını zannederken aslında sadece olanlara gözlerini kapıyorsun ve bayramın gelmesine destek olacağın yerde köstek oluyorsun. Şahiner şu sözleriyle yazısını bitirmiş ve bayramın reklam atlar gibi olay atlayarak gelmeyeceğini net bir ifadeyle belirtmiştir. “Evimizi elimizden alıyor… Reklamı atla! Bunlar reklam değil. Videoya geçmek için 5 saniyemiz? Bunları bir tuşa basmakla geçemezsin… Ekranı kapat. Sokağa çık. Ancak o zaman, elbet bir gün… İyi bayramlar!” (Şahiner 131). Zorluklardan kaçarak, onları “atlayarak” hiçbir yere varamayız. Bir şeyi istiyorsak onun için çabalamalıyız, bir şeyleri başkalarından beklemek, onları kendimiz yapmalıyız. Hayatta bir seyirci ya da figüran değil, oyuncu, hatta başrol olmalıyız. Ancak bu şekilde istediklerimize ulaşabiliriz. Kötü şeyleri görmezden gelerek onları yok etmiş olmayız. Biz onları görmesek de onlar hala yaşanmaya devam eder ve reklamı atlamış olsak da o karşımıza çıkmaya ve istediklerimize ulaşmamızda birer engel olmaya devam eder. Bu nedenle ben “reklamı atlama” hayat tarzını benimsemek ve onun esiri olmak istemiyorum. Önüme bir zorluk çıktığında onu başımdan savmak, ondan kaçmak yerine, onu yenene kadar onunla savaşmak istiyorum. Aynı zamanda hayatın gerçeklerine gözlerimi kapamaktansa, onların farkında olup, bir şeylerin daha iyiye gitmesi için elimden geleni yapmanın çok daha doğru olduğunu düşünüyorum. Artık reklamları atlama değil onları izleyip kendimize bir şeyler katarak dünyaya katkıda bulunma zamanı! KAYNAKÇA: Şahiner, Seray. Reklamı Atla. N.p.: Can Yayınları, 2016. Print.Güliz Başak Özkan Nankör Hayat Yaşamın herkese eşit olanaklar sunduğunu kimse iddia edemez. Zengin bir insanın aldığı eğitim ile fakir bir insanın aldığı eğitim bir olur mu hiç? Ailesiyle büyüyen bir çocuğunun hayata baktığı pencere aynı mıdır boynu bükük bir yetimle? Çoğu insanın -onlar bunun farkında olmasa bile- gerek ekonomik, gerek sosyal, gerekse biyolojik anlamda onu daha ileriye götürebilecek ayrıcalıkları vardır. Peki sahip olamadığımız ayrıcalıklara ne demeli? Bunlar bizi umutsuzluğa çekmeye yeterli midir? “Trendeki Kız” bir polisiye romanı olmasına rağmen temelini hakkında elimizden hiçbir şey gelmeyecek olan dünyanın adaletsizliği oluşturmaktadır. Çocuğu olamayan Rachel’ın kötü alışkanlıklar edinmesi ve bunun sonucunda kocasının ilgisinin dağılarak ona bir evlat verebilecek Anna ile tanışmasını ele alalım mesela. Hayatın nankörlüğünü bu örnekten daha iyi ne gözler önüne serebilir? Daha yeni bir sınav maratonundan çıkmış biri olarak söyleyebilirim ki önemli yarışlara “Kazanmak için her şey mubahtır.” diye bakıyoruz. Okuldan dershaneye, dershaneden kütüphanesinde onlarca test kitabı taht kurmuş evime koşuştururken bir kere bile soluklanıp yarışın gerisine bakmadım. Annem Mamak’ta doktor benim. Ben de TED Ankara Koleji’nde okudum ana okulundan beri. Hâl böyle olunca sular durulup bitiş çizgisini geçince şöyle bir bakıp iki zıt kutup arasındaki farkı gözlemleme şansı elde ettim. Bir tarafta dershanelerin okula dönmesi yüzünden açıkta kalan öğrenciler, diğer tarafta özel hocalarla âdeta bir boks maçına hazırlanırmışçasına antrenman yapan sınıf arkadaşlarım. Kör terazi bile bazen şaşarmış ya, ben de ona şaşıyorum. Fakir de olsan, zengin de olsan fark etmez ortak yargılanacak bir konumuz var: cinsiyet. Çocukluklarından beri kızlar baskılanıp erkeklerin önüne olanaklar dünyası altın tepside sunulmuyor mu? “Göster hadi amcana.” lafını diyen de “Cici kızlar hiç öyle oturur mu?” diyen de aynı büyükler. Sonra yıllar geçiyor ve bir bakmışız biz olmuşuz büyükler. Gözlerimizi süze süze bakıyoruz -pardon yargılıyoruz- insanları kromozom cinslerine göre.