sağ yanına ayırmış, gülümseyen bir İspanyol güzeli ve onun hatıraları. İşte bu yüzden bu fotoğrafa sadece bakıp geçemiyorum. Sanki palmiye ağaçlarının yapraklarını sayar gibi uzun uzun hatıraları sayıyor ve onlarda kayboluyorum ve bu kaybolmuşluktan çıkar çıkmaz kendimi masanın başında yazı yazarken buluyorum. Kimi zaman bir hastanenin acil servisinde bir sedyenin başında beklerken tercümanlık yapıyorum; kimi zamansa bir akşam yemeğinde, salonun en güzel kızıyla dans ediyorum ve tatlı bir melodi çınlıyor kulağımda. Bazen bir anda kendimi bir sokakta buluyorum, yanımda yine o. Dakikalarca yürüyoruz bomboş sokakta, yanyanayız ama sanki bir o kadar uzağız; hiç konuşmuyoruz, bir tek kelime bile etmeden yalnızca yürüyoruz. Allah’tan o arada bir araba geçiyor da sessizlik bozuluyor. Tam sitem edecekken bir anda gülümsemesi geliyor aklıma ve susuyorum. Her şey boğazımda düğümleniyor ve sadece ona bakıp içimden “en azından yanımda” diye geçiriyorum. Sonra bir iç çekerek tekrar kendime geliyorum, tam defteri kapatıp yazımı bitirecekken gözüm fotoğraftaki sonu görünmeyen denize takılıyor. İşte kaybolmak için başka bir neden daha; bu sefer hatıralara gerek bile kalmıyor, sadece iki siyah göz ve sevgi dolu bir bakış. Birini gerçekten sevmiş olan herkes bilir bu hissi, sizi bir anda dünyanın en mutlu insanı yapmaya yeter o bakışlar, bütün dertlerden uzaklaşır, bulutların üstünde sadece o anı yaşarsınız. Tam bu anı yaşarken ve mutlu hissetmeye başlamışken, o can yakan soru tekrar belirdi zihnimde: Acaba bu gözlere tekrar böyle özgürce bakabilecek miyim? Sonu çok karanlık bir soru, hiç sormasam daha iyi belki de. İnsanın inanacak hayalleri olmadıktan sonra yaşamanın ne anlamı var ki; o yüzden sadece o hayallerin gerçekleşme ihtimali bile sizin yaşama dair bir inancınız olmasını sağlayabilir. Elbette bu hayatın sadece çok küçük bir kısmı. Ama yıllardır üzerine kitaplar, şiirler yazılmasına; filmler çekilmesine rağmen, bütün tazeliğiyle hâlâ en çok konuşulan kısmı. Siz sadece bir on, on beş saniye bakıp geçtiniz bu fotoğrafa ama gördüğünüz gibi birisi dakikalarını, saatlerini ayırmasına rağmen yine de geçemedi. Umuyorum bencil davranıp, fotoğrafı bireyselleştirdiğim için bana kızmamışsınızdır ama açıkçası bunları ben yazmadım, bu fotoğrafı çeken ve aynı zamanda o evde yaşayan kişinin bende bıraktıkları tarafından yazdırıldım. Yine de şöyle bir yazıya baktığımda çehremdeki bir tatlı gülümseme sebebi olarak tanımlayacağım bir yazı olduğunu düşünüyorum. Belki de bundan sonra fotoğraflara çok daha farklı açılardan bakma sebebim oldu bu fotoğraf, size de gönülden tavsiye ederim. Kinyas ve Kayra Üzerine Modern Türk Edebiyatının önemli yazarlarından bir isim ve bu isim kitaplarındaki derin kurgularıyla okurunu içine çekecek kadar güçlü bir kalem; Hakan Günday. Yazar 2000 yılında ilk romanını, Kinyas ve Kayra’yı yazmış. Buna rağmen Günday “İlk kitaptır, hataları çoktur, daha çok yol alması gerekir” tarzındaki düşük beklentileri tamamen haksız çıkartıyor. Günday derin bir birikimin üzerinden geçmiş ve günlük hayatımızdaki paradoksları, sorunları zengin bir anlatım dili ve tasvirleriyle biz okuyucularına sunmuş. Kitabı elime ilk aldığımda beni iki insan başına benzeyen ve bu dilleri zehirli birer yılanı anımsatan bir kapak karşılıyor. Bu noktada aslında kitap hakkında az da olsa düşüncelere sahip oluyoruz. Kitap okurken bazı bölümleri tekrar okumak isteyeceğimiz kadar derin anlamlara sahip, her bölümü her sayfayı sindirerek okumakta fayda var. Tüm bunları ise Günday’ın o etkileyici ve zengin anlatımına borçluyuz. Hepimizin gençlik yıllarında –ki ben şuan o yaşlardayım- içimizden geçen ama bir türlü dillendiremediğimiz, dillendirsek bile gerçeğe dönüştüremediğimiz bir hayalden bahsediyor kitap; her şeyi bir kenara bırakıp gitmek. Kinyas ve Kayra 30’lu yaşlarına merdiven dayamış iki çocukluk arkadaşı ve bu iki arkadaş yaşama dair tüm inançlarını kaybedip, yaşadıkları düzeni yok etme çabasına giriyorlar. Karakterlerimiz akıllarına esen her şeyi yapan, duygularını kaybeden, her ne kadar aralarında anlaşmazlıklar ve zıtlıklar çıksa da birbirlerini tamamlayan iki karakter. Kinyas ve Kayra kaybettikleri inançlarından dolayı kin ve nefretle doluyor ruhları. Bu ruh hali ise onları pis ve kötü işlere bulaşmalarına sebep oluyor. Uyuşturucu, kumar, cinayet... Bir gün ansızın her şeyi bir kenara bırakıp, ailelerini, ilişkilerini, okullarını düşünmeksizin gidiyorlar. Birçok ülkeyi gezen, hatta bir süre oralarda yaşayan ikilinin hikayesinin ortak kısmı Afrika’da geçiyor. Günday gerçekten de yaratmış olduğu mükemmel felsefe ile okuyan herkesi derinden düşünmeye, hatta bir süre sizi farklı bir yaşam şeklini düşünmeye sürüklüyor. Kitabı okurken aslında birçok suçun nasıl olduğunu, nasıl bir hisle işlendiğini merak ederken buluyorsunuz kendinizi ve işte tüm bunlar belki de içimizde olan suça ve suç işlemeye yakın olan yanımızın olduğunu yüzümüze bir tokat gibi çarpıyor. Kitabı okurken acaba Kinyas’a mı yoksa Kayra’ya mı daha yakın bir kişiyim diye düşünmekten alamıyorusunuz kendinizi. Onlar gibi siz de hayatınızı, çevrenizdekileri, dünyayı ve bu düzeni sorgulamaya başlıyorsunuz. “Düşüncelerimizi anlatabilmek için yeterince kelimenin bulunmaması' gibi fazla gerçekçi gözlemleriyle boğazınızın düğüm düğüm kalmasına sebep olan, tüm ruh hastalıklarını içinde barındıran bir kitap. Romanımız o kadar çok düşündürüyor ki düşünmekten beynimizdeki hücrelerin varlığını hissetmeye hatta ölüm çığlıklarını duymaya başlarsınız. Okuyan birçok kişide aynı etkiyi bırakan romanımız, bazı okuyucuları tarafından “Kara kitap” ve “Derin bir kuyu” olarak tanımlanıyor. Tüm bunların yanında kitap hakkında açılmış dava bile olduğunu öğrendim, sebebi ise beni pek şaşırtmadı; kitabın intihara sürüklemesi. Bana göre ise intihara sürükleyen değil ama düşünmeye zorlayan bir kitap Kinyas ve Kayra. Kendine has anlatımı, felsefesi, isyanı, küstah tespitleri, yüreğe oturan acı lafları bize 500 sayfanın üzerinde eşlik ediyor. Kitabı bitirdikten sonra ise kendimize şu soruyu sorarken buluyoruz; Hakan Günday nasıl bir feleğin çemberinden geçmiş de yazmış acaba bu kitabı? Ve bir bomba haber daha! Yazarın bu kitabı 24 yaşında yazdığını öğreniyorum ve kendisine olan hayranlığım bir kat daha artıyor. Günday, insanın her şeyi kendi isteğiyle yıkıp oluşturabileceğini, yolları ve yol ayrımlarını çok güzel çizmiş. Kaybolmuş iki karakterin konuşmalarıyla sorgulanması gereken gerçekleri ve evreni sermiş okuyucularının önüne. Kinyas ve Kayra okumaya ve hatta bazı cümleleri sesli olarak tekrar etmeye değecek bir kitap. Bitirdikten sonra yazarın diğer kitaplarını da okumak isteyeceğinize ve hatta “keşke daha önce okusaydım ve Hakan Günday ismini tanımış olsaydım” diyeceğinize eminim. Ev ve İnsan Bana kalırsa bir insan en iyi evinden anlaşılır. Ev düzeni, döşerken tercih ettiği tonlar ve onların uyumu, mobilya seçimi ve daha birçok etken bir insanın kişiliği hakkında büyük ipuçları verir. Salvador Dali de bu değerlendirmeye uymaktadır. Figueres, İspanya’daki evi günümüzde müze olarak sergilenmekte ve yılda binlerce insanı, ben dahil, ağırlamaktadır. Binlerce insan Figueresteki bu büyük ve alışılmadık eve gelerek Salvador Dali’nin iç dünyasına yolculuğa çıkıyor. Dali’nin evi, tabloları gibi, eşi benzeri görülmemiş bir eser. Ev İspanya’nın Figueres adlı küçük bir kasabasının derinliklerinde yer alıyor. Her ne kadar Dali karmaşayı ve gürültüyü seven bir adam olarak görülse de, evi içimi ürpertici derecede ıssız ve sakin bir konumda yer alıyor. Elbette müzenin ziyaretçilerinin dinlenmesi adına birkaç kafe açılmış ama onun dışında açık kahverengi toprak ve birkaç ağaçtan başka çevrede bir şey yok. Bu manzara bana Dali’nin aslında yalnızlığı ne kadar sevdiğini gösteriyor. Sonra, bu tercihi yalnızlık sevgisi mi yoksa bu kaotik dünyadan kaçış isteği mi diye düşünüyorum. İkinci seçenek ağır basıyor zihnimde. Tabloları ve eserlerinde farklı dünyalar yaratmasından anlamalıydım diyorum içimden ve eve doğru ilerliyorum. Yumurtalar görüyorum. Hem de onlarca yumurta. Evin çatısı üzerinde dikilmiş bana bakıyorlar. Şaşırıyorum, elbette Dali’nin normal bir beyne sahip olmadığını biliyordum ama böyle bir görüntü beklemiyordum. ‘Bak anne! Evin çatısında kocaman yumurtalar var.’ dememle birlikte tur rehberimiz anlatımına başlıyor. Dali daha dünyaya gelmeden ebeveynlerinin en çok sevdiği çocukları Salvador’un öldüğünü, annesinin de Salvador’u geri getirme umuduyla meşhur ressama hamile kaldığını söylüyor rehberimiz. Bu sebepten dolayı Dali küçüklüğünden beri kendini istenmeyen çocuk olarak görmüş ve bu yumurtaları da bunun üzerine dikmiş. Çürük yumurta olarak görmüş kendini. Çürük yumurta olmak istememiş hiçbir zaman ama çok da bir şansı yokmuş. Bu travma Dali için büyük bir stres kaynağı olmuş ve kaçabilmek için kendini yaratıcı işlere adamış. Kendini yaratıcılığını göstererek ifade etmeye başlamış. Cinsellik, kadın figürü ve yumurta onun için önemli figürler olmuş. Bu cümleleri işitirken empati kurmaya çalışıyorum Dali’yle. Üzülüyorum onun için. Kendini fazlalık olarak görmesine üzülüyorum. Onu tabutundan çıkarıp konuşasım geliyor. Düşünmemeli böyle, düşünmemeli... Bu büyük evin derinliklerine doğru ilerlerken ve odalara tek tek girip incelerken Dali’nin perspektife olan takıntısı gözümden kaçmıyor. Evin birçok odasında kişinin durduğu noktaya göre farklı anlamlar taşıyan tablolar ve çalışmalarla karşılaşıyorum. Beni en çok etkileyen odaya denk geliyorum: Mae West odası. Dali bu odayı kendi zamanının ünlü sanatçısı Mae West adına döşemiş. Fakat Mae West odası bildiğimiz diğer odalardan biraz farklı. Odadaki mobilyalara belli bir açıdan bakıldığı zaman Mae West’in bir portresini görüyorsunuz. Her ne kadar sadece girişinden görmüş olsam da sanatçını dudakları için kullanılmış kırmızı, büyük koltuk ve gözleri için yapılmış siyah-beyaz tablolar beni çok etkiliyor. Bu görkemli oda dışında renkli dairelerle yaptığı portresi ve tablonun tek bir açıdan görülebilen detayları da bu görkemli evde perspektif adına yapılmış eserlerden. Keşke tek bir açıdan görülmeseydi eserlerin güzelliği... Birkaç açıdan da farklı görüntüler yakalamasını isterdim Dali’nin. Yine de bu durum yarattığı eserlerin güzelliği ve Dali’nin dahiliğinin önüne geçmiyor. Aksine daha da yüceliyor kafamda, bir sanatçı ve bir insan olarak imreniyorum ona. Dali’nin Müzesinden büyük bir doyumla ayrılıyorum. Sanatsal ve zihinsel olarak. Onun eserleri ruhumu beslemişti ve beni Dali’nin kafasında yolculuğa çıkarmıştı. Daha ne isteyebilirdim ki? En sevdiğim ressamın evine gitmekle kalmayıp onla birkaç saatliğine bir oldum. İşte normal hayatta da böyle değil midir? Bir eve girdiğinizde oranın havasından ve bulunun eşyalardan yaşayanların aslında nasıl insanlar olduğunu anlamaz mısınız? Gerçek kişiliklerini görmez misiniz? Duru Özkaya Sahte Dünyadan Gerçeğine Günaydın Truman! Tüm insanlar hep bir ağızdan selamlıyor Truman’ı . O uyandığında saatin kaç olduğu ve nerede oldukları önemli değil onlar için. Her ne olursa olsun Truman’ı izlemeliler. 1998 yapımı film daha o zamandan bizlere 21. yy televizyonu hakkında haber veriyor. Televizyon evlerimizin vazgeçilmezi haline geldi artık. Neredeyse evimizin bütün odalarında bir televizyon var. Tüm aile oturup onun başında harcıyoruz saatlerimizi ; dizilerle, reality showlarla, evlilik programları ile yaşıyoruz. İnsanların özel hayatlarının an be an kayda alınıp tüm dünyaya yayımlandığı reality showlar, ahlak fukarası, kalitesiz, gözü para puldan başka bir şey görmeyen insanların hep birlikte eş aradığı evlilik programları, kimin kiminle olduğunun belli olmadığı, yedisinden yetmişine tüm halkın manevi değerlerini esnettikçe esneten sonra ortada ahlak namına bir şey bırakmayan pembe diziler… Hepsi bugün beş dakika dinleneyim diyerek başına oturduğum televizyonda karşıma çıkanlar. Ancak bu beş dakikalarım birkaç saatlere kadar çıktı ta ki televizyon beni şuursuzlaştırana dek. Benim için, bizim için bir vazgeçilmez haline geldi. Anne ve babalarımız “Aman dışarı çıkmasın tehlikeli “ diyerek televizyonun önüne oturttular, böyle oyaladılar bizi . Öyle ya yoksa nasıl başa çıkabilirlerdi bizimle. Sonra kendi çocuklarından ve yeni nesilden şikayet etmeye başladılar ama hepimiz bunları televizyondan öğrenmemiş miydik? Televizyon bana sahte bir dünya kurup neyi nasıl yapmam gerektiğini ve nasıl olmam gerektiğini öğretti. Ben ergendim o yüzden hırçın olmalı , sürekli bağırıp çağırmalıydım. Yeni yetme dedikleri yaşta sevgili edindim çünkü televizyon kıyafet değiştirir gibi sevgili değiştir dedi. Sevgi, anlamı olmayan bir şeydi önemli olan tek şey paraydı. Zengin olmak için elimden geleni yapmalıydım en iyi okullara, kurslara gitmeliydim ve en saygın şirketlerde çalışmalıydım. Arabalarım, evlerim, arsalarım olmalıydı. Olur da canım sıkılırsa alışveriş yapardım, televizyon şöyle diyordu: “Tüket!” Erkekler hakkında da çok şey öğretmişti televizyon bana. Onlara insan muamelesi yapmamalı, katı bir feminist olmalıydım. Aile ve aile değerleri, akraba bağları, eş dost bunlar taş devrinde kalmıştı. Kimseye ihtiyacım yoktu. Kendi ayaklarımın üzerinde kendim durmalıydım, kimsenin parasına, sevgisine ve dostluğuna ihtiyacım yoktu. Tüm bunların hepsi anne ve babamın beni önüne oturttuğu televizyon sayesinde (!) idi. Bir de beş dakika dinleneyim diye izlediğim televizyon programları sebep oldu tüm bunlara. Tüketimi, parayı ve ahlaksızlığı modernlik adı altında beynime pompalayan televizyon benden tamamen yeni bir ben çıkardı. Tıpkı Truman’ın yaşamı gibi sahte bir hayat yaşadım. Televizyon ne dediyse ve nasıl davranmamı istediyse öyle yaptım. Sevdiklerim televizyonun sevmemi istedikleriydi. Yaşamım yalnızca para ve tüketim üzerine kuruluydu çünkü televizyonun örnek insan modeliydi bu. Aklım televizyon kumandasının tuşuna bastığım ilk gün yok olmuştu. Aklımı televizyona kiraya vermiştim, o ne derse ona inanmıştım. Hayatımdaki televizyonun bana kurduğu sahtelikten ibaretti Truman’ın dekordan ibaret olan sahte hayatı gibi. Başlarda saçma bulduğum film anlamlı bir mesaj göndermişti bana. Şöyle sesleniyordu yönetmen : “Truman gözünü dünyaya açtığı ilk günden beri kendi için kurulan bu sahte hayatı yaşıyor, o ancak yıllar sonra hayatının sahte olduğunu fark etti. Peki ya sen ne zaman fark edeceksin? Ne zaman kiraya verdiğin aklın başına gelecek de televizyonun senin için dizayn ettiği dünyadan gerçek dünyaya adım atacaksın?“ Truman filmin sonunda kendi için hazırlanmış sahte dünyanın kapısından çıkıp gerçek dünyaya adım atmıştı. Sahi ben ne zaman televizyonu kapatıp gerçek dünyaya adım atacaktım? Ne zaman televizyonun istediği insan değil de olmam gereken kişi olacaktım? Merve KİRAZ Başöz 1 Batu Başöz 21401283 Başak Berna Cordan TURK 101 – 17 – Ödev 5 25.11.2014 Her Şeyin İlacı: Gülümsemek Gelecekte daha yüksek yaşam standartlarıyla yaşamak ve daha huzurlu olmak gibi bir hedefiniz var mı? O zaman siz de, bu hedefe sahip birçok insan gibi, sabah erken kalkıp, yorucu bir tempoda geç saatlere kadar çalışmaktasınız demektir. Daha iyi bir gelecek için çok çalışmak gerekiyor; ancak bu yeterli değil. En erken kalktığımız sabahları ve çalışmaktan uyuyamadığımız geceleri bile yorulmadan geçirebilmenin bir yöntemi olmalı. Bu yöntemi biliyorum sanırım: Gülümsemek! Öyle ki gülümsemek sadece zor anlarımızı değil, bütün hayatımızı kolaylaştıran bir eylem. Pek Yakında filmi gülümsemenin büyüsünü yaşatıyor izleyenlere. Eşinden ayrılmak üzere olan Zafer’in, senaryosu hiçbir yerde kabul edilmeyen senarist Ahben ile tanışmasıyla başlıyor film. Zafer, Ahben’in senaryosunu okuyor ve filmin yapımcısı olmayı teklif ediyor. Aynı zamanda oyuncu olan, Zafer’in eşi Arzu ise kocasının bu işin içinde olduğundan habersiz olarak, Ahben’in başrol teklifini kabul ediyor. Filmin uzun süren yapım aşamasından sonra Zafer ortaya çıkıyor ve bu filmin yapımcısı olduğunu Arzu’ya söylüyor. Film Arzu’nun Zafer’in sürprizinden etkilenip, onu affetmesiyle sona eriyor. Cem Yılmaz filmin çoğu sahnesinde izleyenleri güldürmeyi başarmış; ancak filmi izlerken anladım ki bu sefer Yılmaz’ın amacı güldürmek değil gülümsemeyi öğretmek. Film, Cem Yılmaz imzası taşıyan diğer filmlerden çok farklı. Yılmaz eğlendirmekten çok öğretmeyi ve bir mesaj vermeyi tercih etmiş bu filminde. Ben de Başöz 2 filmi izlerken bu mesajın peşinden koştum, farklı düşüncelere daldım. İnsan gülümsemeli dedim; çünkü anladım ki gülümsedikçe mutlu ve huzurlu oluyoruz. Belki de hayatta çoğu şeyin anahtarı gülümsemek! Film ilerledikçe gülümsemenin büyüsü de artmaya başladı. Önceleri birkaç saniyelik bir eylem olduğunu düşündüğüm gülümsemenin bütün güzel duygularımızın, yüzümüze yansıyan, temsilcisi olduğunu fark ettim. Öyle ki her zaman bir yabancıya mutlu olduğumuzu sözlerle anlatamayabiliriz; ancak, ister yabancı ister tanıdık, her insan karşısındakinin mutluluğunu gülümsemesinden anlayabilir. Mutluluğumuzu anlatmak ve paylaşmak istiyorsak kelimelere ihtiyacımız yok belki de. En doğru paylaşım gülümsemekten başka bir şey değil! Sonlara doğru filmdeki duygular değişiyor ve Zafer zor anlar yaşıyor. Zafer ne kadar zorlansa da gülümsemesi hiç eksik olmuyor. Ben de anladım ki, bu büyülü eylem sadece mutluluğun ve diğer güzel duyguların sembolü değilmiş. Gülümsemek bütün dertlere deva olabilecek bir ilaçmış aslında. Uykulu uyandığınız bir günü hayal edin; güne asık yüzlerle başlamanın hiçbir faydası olmayacaktır değil mi? Oysa ne kadar uykulu olsak da güne gülümseyerek başlamak bize uykumuzu unutturacaktır. Bir de yorucu bir günün ardından eve dönüşünüzü hayal edin. Hemen uyumak istemez misiniz? Uyumadan önce evdekilere gülümsemeyi ve onlarla sohbet etmeyi deneyin. Yüzünüzdeki ifadeler bütün eve yayılacak ve sizi dinlenmiş bir şekilde uykuya hazırlayacaktır. Ertesi sabah gülümsemenin dinlendirici etkisini fark edeceğinize eminim. Başöz 3 Büyülü ve faydalı olan bu eylemin bir güzel yanı daha var aslında: Gülümsemek bir aynadır. Biz insanlara gülümsedikçe onlar da tutamazlar kendilerini ve gülümsemeye başlarlar. Onlarda gördüğümüz gülümseme, yüzümüzdekinin yansımasından başka bir şey değildir aslında! Biz gülümsedikçe, bakışları ve ifadeleri çok sert olan bir insanı bile gülümsetebiliriz. “Bu bize ne kazandırır?” diye soracak olursanız, cevap çok basit: Karşımızdaki insanı gülümsetmek onu mutlu hissettirir. Mutlu olan bir insan ile iletişimde olmak her zaman daha keyiflidir, yani gülümsüyor olmak ve böylece karşımızdakinde de kendi gülümsememizi görmek, keyifli iletişimlerin başlangıcıdır. Birkaç saniyelik bir eylem olan gülümsemenin; zoru kolaylaştıran, uykumuzu açan ve bizi dinlendiren bir büyü olduğunu fark etmiş oldum Pek Yakında’yı izlerken. Siz de hayatta zorlandığınızda gülümsemeyi deneyin. Gülümsedikçe her sorunun daha kolay çözüldüğünü göreceksiniz... Kaynakça: http://www.imdb.com/title/tt3698408/ http://rejblog.files.wordpress.com/2014/01/smiley.jpg İlker DEMİREL6 Aralık 2016ANKARAKolpaÇok sevdiğim bir arkadaşımla bir muhabbet esnasında; dağı, taşı, uçan kuşu tartışıyorduk yine geçen. Kültür nedir, gerekli midir, bir toplumu ayakta mı tutar yoksa kısıtlar mı? Kapitalizm yapay bir sistem midir, yoksa doğanın kanunu mu? İslam'ı anlamak ve yaşamak için tarikatlar faydalı mıdır, zararlı mı? Bayılıyorum böyle sohbetlere, inanılmaz bir beyin cimnastiği yaptırıyor insana ve inanılmaz şeyler katıyor. Çocukları okullarda, dersanelerde, etüt merkezlerinde pozitif bilim papağanı yapmaktan vakit ayırıp interaktif felsefe dersleri verseler ülkece çağ atlarız ya, neyse. O sırada arkadaşım bana Barış Bıçakçı'nın geçenlerde çıkan bir kitabından söz etti: Seyrek Yağmur. Kardeşim bir göz at, anlamsızlığı eleştiren bir kitap, on lira yüz sayfa dedi. O an aklım kitabın sayfa sayısı ile fiyatı arasındaki müthiş uyuma takıldı. Yüz, on'un tam katı, aynı zamanda karesi, görünüş olarak da epey benzeyen iki sayı. Sırf bu uyumu ödüllendirmek için bile olsa kitabı okumaya karar verdim, böyle de bir matematik sevdalısıyım işte.Hani öyle sıradan bir konuda değil de, ilginç bir konuda ilginç bir düşüncenizi paylaşan birini bulduğunuzda şaşkınlıkla karışık bir sevinç yaşarsınız ya, kitabın daha ilk sayfasında işte o hissi yaşadım. Barış Bıçakçı bir anlamsızlık deryasını tarif ediyordu şu sözleriyle: "Gökyüzüne baktı: Boştu. Hiç bulut yoktu, aslında hiçbir şey yoktu. Çağımızın çıplak güneşi her şeyi yok etmişti, enginliği, bulutları ve kuşları... Maviyi bile yok etmişti, sonra da sırasıyla diğer renkleri, bazı sesleri, kelimeleri ve anlamları. İnsan bu yoklukta yeni bir şey söyleyemez, olsa olsa kendini tekrar ederdi" (Bıçakçı, 1). Benim de sık sık üstünde düşündüğüm bir konu bu, otururken, sokakta yürürken, etrafımdaki insanları izlerken falan. Bunu yapanın çıplak güneş olmadığı kesin ama çağımızda özellikle kelimeler, mimikler ve anlamları yok edilmişti ve bu beni aşırı derecede rahatsız ediyordu önceden. Şimdi ise sadece gülünecek bir şey hâlini aldı benim için insanların o içiboş kelimeleri, mimikleri ve tavırları. Bir düşünsenize, her gün, herkese ettiğiniz lafları. Günaydın, iyi akşamlar, nasılsın, görüşürüz, kendine iyi bak, selam söyle ve daha nicesi. Şu yazdığım kalıpları tek tek bir daha okuyun ve kendinizi bunları birine söylerken hayal edin, ardından şu soruyu sorun kendinize: Gerçekten kast ediyor muyum? Genelleme yapmayı sevmem, tabii ki bazen içten bir şekilde söylediğimiz de oluyor ama genelde sırf söylememiz gerektiği için söylüyoruz, sahte bir tebessümle beraber. Bir iş, bir görev gibi. Yapmadığınızda toplumdan dışlanacağınız bir görev. Kimseye selam vermediğimi veya yabaniliği övdüğümü falan sanmayın, benim derdim içi boşluk ile. Ya gerçekten umrunda değilse, verme selam kardeşim veya görüşmeyi düşünmüyorsan görüşürüz deme. İyi akşamlar dediğin birinin akşamının nasıl geçeceği zerre umrunda değilse, iyi akşamlar da deme. Biri bir espri yaptığında komik gelmiyorsa gülmeyebilirsin, sırf espri yapıldı diye gülmek zorunda değilsin. Veya komik bulduğun bir espriye en yüksek sesle gülmek, en çok senin eğlendiğini göstermek gibi bir zorunluluğun da yok. İşte bu ve bunun gibi binlerce sahte, şişirilmiş hareketle dolu bizim gündelik hayatımız, kolpayız.Beni yanlış anlamayın, insan düşmanı asosyalin teki falan değilim. İnsanlara selam vermeye,onlardan selam almaya, hâllerini hatırlarını sormaya, gülmeye, güldürmeye bayılırım. Benim kızdığım böyle güzel, yüce insani duyguların ve paylaşımların sıradanlaştırılması, içinin boşaltılması ve gündelik hayatın sıradan ve değersiz parçaları hâline getirilmesi. Keşke birbirine hergünaydın, iyi akşamlar diyen, içten bir şekilde, gerçekten kast ederek söylese. Bunu, emin olun en çok ben isterim.Kaynakça:Bıçakçı, B. Seyrek Yağmur. İstanbul: İletişim Yayınları, 2016.Cansu Süt 21601682 Kelebeğin Kanatları Fransız filozof Simone de Beauvoir, modern toplumlardaki kadın algısını şöyle özetler: “Kadını götürüp mutfağa ya da süslenme odasına kapatıyor, sonra da ufkunun darlığına şaşıyoruz; kanatlarını kesiyoruz, sonra, uçamıyor diye yakınıyoruz” (635). Geçen cuma okul çıkışı arkadaşlarımla sinemada izlediğim Gizli Sayılar adlı film, Beauvoir’ın bu fikrini sorgulamama sebep oldu. Eskiden ben de tıpkı Beauvoir gibi biz kadınları eve hapsederek sosyal ve ekonomik hayattan soyutlayanın ataerkil toplum yapısı ve cinsiyet rollerine dair değer yargıları olduğuna inanıyordum. Bu filmi izlerken fark ettim ki kadınlar aslında dış etkenler tarafından değil, kendi zihniyetleri tarafından sınırlandırılıyorlar. Benim gözlemlerime ve bilgilerime göre kadının yerinin kocasının yanı, görevinin ise çocuk doğurup ona bakmak ve evini çekip çevirmek olduğu düşüncesi tüm toplumlarda nesiller boyu aktarılıyor annelerden kızlarına. Yaşama bakış açısı bu düşünce ile sınırlanan bir kadının kendi seçim yapma özgürlüğünü kendisinin kısıtlaması kaçınılmaz oluyor elbette. Denilebilir ki biz kadınlar, kendimizi kalıplara sıkıştırıp bir nevi kendi kanatlarımızı kendileri kesiyoruz. Kadının toplumda nasıl bir rolü olması gerektiğine dair fikirlerimize şekil verenin genel anlamda kabul görmüş değer yargıları olduğunu kabul ediyorum. Nitekim bireyler ve topluluklar ile ilintili tüm görüşlerimize yön verenin bu değer yargıları olduğu su götürmez bir gerçek. Ancak bana göre şu da bir gerçek ki değer yargılarımız eğilip bükülemeyen oluşumlar değil, aksine oldukça dinamik ve değişime açık unsurlar. Ulusların tarihlerine baktığımda görüyorum ki toplumların düşünsel açıdan gelişimi zamanın akışı boyunca dur durak bilmeden devam etmiş ve bunu müteakiben oldukça sağlam görünen değer yargıları da şekil değiştirmiş. Benim bundan yola çıkarak vardığım sonuç, kadının toplumsal rolüne dair tek yönlü bakış açımızın değişmesinin mümkün olduğu. Ancak bence bu değişimi yalnızca biz kadınlar başlatabiliriz. Çünkü benin düşünceme göre kadınların sosyal ve ekonomik hayatın dışında kalması karşı cinse mensup kişilerin büyük bir çoğunluğunu memnun ediyor. Nitekim biz kadınların toplumda daha aktif roller alması, erkeklerin gücüne ortak olmamız anlamına geliyor bence. Ve doğal olarak gücü elinde tutanlar onu paylaşmayı hiç istemezler, zira güç elde etme ve onu elinde tutma isteği tüm insanların, hatta belki tüm canlıların ortak özelliğidir. Bu sebeple erkeklerin şimdiki toplum yapısını ve bu yapının getirdiği değerleri değiştirmeye isteksiz olmasını mantıklı buluyorum. Ve yine bu sebeple değişim yönünde ilk adımı biz kadınların atmasının bir zorunluluk olduğuna inanıyorum. Düşünüyorum da, bizim tek yapmamız gereken toplumsal ilerlemeyi başlatacak bir kıvılcım çıkarmak. Bunu başarabilirsek eğer, cinsiyetlerin eşit kabul edildiği bir toplum yapısına doğru kolektif olarak hızla ilerleriz bana göre. Peki, bir toplumu değişime itecek kıvılcım nasıl ortaya çıkar? Bu soruya cevap vermenin çok da kolay olmadığını biliyorum. Ama şunu biliyorum ki kendini değiştirmeye cesaret edemeyen bireylerin toplumsal bir değişim başlatması mümkün olamaz. Biz kadınlar önce kendi zihinlerimizin kalın zincirlerini kırmalıyız ki toplumun pas tutmuş, çağın gerisinde kalmış kalıplarını yıkıp yerine kadın ile erkeğin eşit olduğu değer yargısını koyabilelim. Zihinlerimizi özgürlüğe kavuşturmanın tek yolu ise okumak ve düşünmek bana göre. Toplumun onlara biçtiği basmakalıp rolleri benimsemeyi canları pahasına reddeden ve kadınların erkekler ile eşit haklara sahip olabilmesi için gözlerini kırpmadan savaşan kadın aktivistlerin sıra dışı hayatlarına dair önemli ayrıntıları keşfetmenin, onların kaleme aldığı eserleri okuyup bu eserler üzerine kafa yormanın toplumsal cinsiyet kavramına karşı yaklaşımımızı baştan ayağa değiştireceğine inanıyorum. Ve bana göre bireysel temelde böyle bir değişim, kaçınılmaz olarak toplumsal bir değişimi beraberinde getirir. Nitekim toplumu oluşturan bireydir ve bireyin zihniyetindeki dönüşümlerin etkileri her zaman topluma yansır. Sonuç olarak biz kadınlar toplumun kadına bakış açısını değiştirmek istiyorsak eğer, işe önce kendimizi değiştirerek başlamalıyız. Ancak bu şekilde kalıpların dışına çıkabilir ve bizi değişimin öncüsü yapacak gücü kendimizde bulabiliriz. Kaynakça de Beauvoir, Simone. The Second Sex. New York: Knopf, 1993. Durmayan Zaman ve Önüne Geçemediğimiz Yaşlılık Zaman su gibi akıp geçiyor ve bunu hiçbir şekilde durduramıyoruz. Einstein’in görelilik kuramını da düşünürsek, zaman kimine göre yavaş kimine göre hızlı geçiyor ama bir şekilde geçiyor işte. Zaman hiç durmadan aktığına göre bu geçen zamanın her saniyesini planlanmış bir şekilde yaşamak, mantıklı olan hareket olmaz mıydı? Çoğu insan bu durumun farkında olsa da hareketleri bunun tam tersini gösteriyor. İnsanlar zamanını çoğunlukla içinde bulunduğu günün ötesini düşünmeden geçiriyor. O günü kurtardıktan sonra öbür günü düşünüyorlar. Zamanımı nasıl verimli geçiririm? Nasıl yaşarsam, ölüme yaklaştığımda pişman olmam, gibi soruları kendilerine hiç sormuyorlar. Haftalık monoton bir hayat edinmişler kendilerine onu aylarca, hatta yıllarca sürdürüyorlar. İleride neler olacak, başlarından neler gelecek, ileride nasıl hale gelebileceklerini hiç umursamıyorlar. Şu anki hallerinin sonsuza kadar devam edeceğini düşünüyorlar. Bu nedenle ileriyi düşünmüyorlar. Keşke öyle olsaydı. Keşke insanlar hiç yaşlanmasaydı. Fakat öyle bir şey olamaz çünkü insan vücudu zaman ilerledikçe bozulmaya başlar. Zaman geçtikçe hücre yenilenmeleri esnasında oluşan ve o anlık göz ardı edilebilecek kadar küçük olan hatalar, ileride bir yığın haline gelir ve bu yığın ileride sorunlar çıkarmaya başlar. Biz bu hataların belirmeye başlayıp vücut fonksiyonlarımızın arıza çıkardığı yaş aralığına kısaca yaşlılık dönemi diyoruz. Bir benzetmeyle açıklayayım. Nasıl bir araba fabrikadan çıktığı zamanki halini, zamana karşı çok uzun süre koruyamıyorsa, ileride bizi sanayilerde süründürüyorsa. Abi bunun kayışı kopmuş komple değiştirmek lazım tarzı cümlelerle canımızı sıkıyorsa. Biz insanlar da bu şekilde zamana bağlıyız ve ileride, o kadar yaşarsak, hastanelerde sürüneceğiz. Yaşlanacağız çünkü. Abi senin damarlar tıkanmış ameliyat lazım tarzı cümlelerle karşı karşıya kalıp canımız bolca sıkılacak. Bir hastalıktan kurtulmayı becerebilirsek diğerinin sırada beklediği bir dönemden bahsediyorum. Yaşlılık eminim ki kimsenin istemediği bir şeydir. Fakat bu kaçınılmaz, çünkü böyle yaratılmışız işte, zamanla dayanamıyoruz. Bazı insanlar zamana karşı koyabileceğini düşünerek ölümsüzlüğü, ebedi gençliği aramışlardır. Ne de olsa sürekli genç kalmak pek fena bir şey olmazdı. Herhalde bundan ötürü aradırlar. Fakat bu arayışlar ''biz ölümsüzlüğü bulduyduk ama ölümsüzlük formülünü rüzgâr aldı götürdü'' veya efsanevi bir ''felsefe taşından'' öteye gidemedi tabi. Olsaydı kullanırdık herhalde. En azından elimizde ölümsüzlüğü ararken tesadüfen bulunan şeyler var ve bunlar günümüz teknolojisine büyük katkı sağladılar. Elimizdeki tek sonuç bu herhalde Gençlik, insanın en güzel, en verimli, en enerji dolu çağıdır. Bu nedenle bu çağda kalınmak istenir ve bu nedenle ebedi gençlik aranmıştır, ebedi çocukluk veya yaşlılık değil. Bu çağın da ebedi olmadığı ölümsüzlüğü arayan arkadaşlarımız tarafından da kanıtlandığına göre. Bu çağdayken, yani gençken geçen zamanın kıymetli olduğunu fark edip günü gününe yaşamak yerine, sürekli aynı şeyleri yaparak geçirmek yerine, monoton hayatlarımızı sürdürmek yerine, ileride yapmadığımız için pişman olacağımız şeyleri neden yapmıyoruz. Çünkü gençlikten biraz sonra yaşlılık vardır, çok uzak değildir ve zaman hızla geçmeye devam eder. Nasıl geçtiğini anlamayız bile. İlkokuldayken bir bakmışsın lisedesin, sonra zaman geçmiş üniversite tercihleri yapıyorsun. Eğer üniversiteyi de bu monoton hayatla harcarsan geriye o yapmayı çok istediğin şeyleri yapmak için zamanın olmayacak. İş, güç, askerlik, evlilik, çocuk mocuk derken kendini aynanın karşısında kafanın tepesindeki dökülen saçlardan oluşan helikopter iniş sahasını ‘’Saç ektirerek mi yoksa perukla mı kapatayım?’’ diye düşünürken bulabilirsin. Kaynak: Aradaki 7 Fark/Göknur Gündoğan Ahmet Altunel 21301238 TURK 101-43 Şahikalar Pek Yakında, Cem Yılmaz ve kemikleşen kadrosundan beklentilerimin aksine, alışılagelmemiş türden bir senaryo ile karşılaştığım ve çok beğenerek seyrettiğim bir yapım oldu. Bu film, Cem Yılmaz’ın G.O.R.A., A.R.O.G. ve Fundamentals gösterisi gibi büyük gişe başarısı elde eden komedi yapımlarından sonra, uzun bir aranın ardından gelen ilk filmi ve hal böyle olunca da ben dahil herkesin beklentisi çok fazlaydı. Filmin gösterime girmesinin ardından elde ettiği düşük gişe rakamları, bazı kesimlerde seyirci beklentisini karşılamadığını düşündürse de, Hokkabaz filminde de olduğu gibi yalın komediden ziyade filmin bir hikâyesinin olması, yeterince güldürerek benim beklentimi fazlasıyla karşıladı. Cem Yılmaz’ın en başarılı işlerinden biri olduğuna inandığım bu filminde, yapımlarında büyük başarı elde ettiği komedi ve son dönemlerde merak saldığı dram türünü kendi tarzıyla harmanlaması, filme çok farklı ve hiç eskimeyecek bir tat kazandırmış. Film sürpriz niteliğinde bir başlangıç yaparak, bizi Türk sinemasının kaderini değiştiren ve milat sayabileceğimiz Eşkıya’nın unutulmaz final sahnesinin setine götürüyor. Seyirciyi kimi zaman düşündüren kimi zaman kahkahalara boğan, geçmişe, günümüze ve hatta geleceğe dair göndermeler yapımın her yerinde karşımıza çıkıyor. Filmin ana temasını oluşturan, yapılan yanlışlar sonucunda çıkmaza girmiş ilişkileri düzeltme ve düzgün bir ebeveyn olma yolunda atılan adımlar dramatik ama bir o kadar da komik bir senaryo ile vücut buluyor. Hatalarını fark etmiş birinin kaybettiklerini geri kazanmak ve kaybedeceklerine engel olmak için neler yapabileceğini, yaşadığı karakter değişimini oluşturulan detaylı olay örgüsü ile gözlemliyoruz. Bu gözlemler sonucunda elde ettiğimiz çıkarım, filmin bitiminde bize kalan en değerli kazanç oluyor. Başlarda da değindiğim gibi güldürmekten ziyade, filmin hayatlarımıza dokunan bir konu üzerinden ilerlemesi ve bitiminde dünü, bugünü ve özellikle de geleceği düşündürmesi, başarısız olarak değerlendirdiğimiz yapımların birçoğunda yaşadığımız en büyük boşluğu dolduruyor. Yüz yıllık sinema tarihimizde yaşanan geçişlerin bir dizi olaylar zinciri halinde seyircilere sunulmasının yanında, sinema sektörünün kanayan yarası olmaya devam eden korsan film piyasası gibi sektörel sorunlara da titizlikle değiniliyor. Hikâyenin temeli burada oluşturulduktan sonra film içinde çekilen Şahikalar isimli filmle aşk, dostluk, dürüstlük, bağlılık, yalan, kıskançlık ve güvenin ustalıkla işlendiği konunun detaylarına iniyoruz. İnsanların başarıya giden yolda emellerine ulaşabilmeleri için her şeyden önce kendilerine inanmaları ve kararlılıklarını sürdürmeleri gerektiğini son derece başarılı bir şekilde işlenen gündelik olaylar yardımıyla seziyoruz. Bunun yanında hayatın kesinlikle tek taraflı bir yolculuk olmadığını, çıktığınız yolda tek başınıza olmanın sizi bir adım bile ileriye götürmediğini, bu süreçte hedeflerinize ulaşmak için güvendiğiniz dostlarınıza, sevgilinize ve ailenize ihtiyacınız olduğunu gözler önüne seriyor. Dikkatli bakıldığında en başta çizilen kaybeden adam resmiyle de bu gibi konular için altyapının ustalıkla oluşturulduğunu ve açıkça dillendirilmeyen küçük detayların vurgulandığı görüyoruz. Her saniyesinde yaşantılarımızdan kesitler bulduğumuz filmde, hikâyenin günümüz dünyasından, bugünün gerçekleriyle, yerinde ve doğru bir biçimde ele alınıyor oluşu ve buna ek olarak komedinin bu olaylara son derece başarılı bir şekilde serpiştirilmesi film boyunca yüzümüzden tebessümün eksik olmamasını sağlıyor. Filmin seyircileri oldukça etkileyen diğer bir görkemli yönü de antika ve koleksiyonlar barındıran özenle seçilmiş iç mekânlarıydı. Oyuncuların takdire şayan performansları, hikâyeye yaklaşımları ve üstlendikleri rolleri canlandırmaktan öte yaşamaları filmin başarısını yukarılara taşımakta çok etkili olmuş. Filmin eleştirebileceğimiz en önemli olumsuz yanı ise, başlangıcından bitimine kadar daha önce hiçbir yapımda görmeye alışık olmadığımız oranda reklam barındırması diyebiliriz. Bunun dışında özetleyecek olursak, uzun zamandır rastlamadığımız ve özlediğimiz bir akıcılığı olan, seyircileri hikâye ile birlikte sürüklemeyi başaran, sıkılmadan tekrar ve tekrar izleyebileceğimiz başarılı bir yapım olmuş. Topallığım Annesizlikten İnsan dedim kendi kendime, keşke aklından geçen her kelimeyi yazıya dökebilecek bir hıza sahip olsa. Kafamda oluşan bin bir fikir yalpalanırken sağa sola, onları kollarından tutup yetiştirebilsem keşke hayata. Çığlığın dili olsa da ilham verse keşke yalnızlığıma. Hayallerin gerçeklerle sarmaş dolaş yaşamından acı çeken ruhlarımızdan kan damlaları aksa çiseleyerek. Dünyayı rulo yapıp sırtımıza bağlasak da kamburumuz olsa gururumuz. Diller kurusa, kelimeler tükense, harfler kaçışsa da çığlıkları kalsa ruhumuzun bizden geriye. Ellerimiz, ruhlarımız kadar acı çekmeli belki yetişmek için zamana. Büyük bir heyecanla titremeli hayallerin gerçeklerinde boğulmuş düşünüşleri aktarabilmek için klavyenin notalarına. İnsan vücuduna dokundurmalı belki de parmak izlerimizi, bilemiyorum. Parmakta kalan izlerde saklı belki kalbimizde açığa çıkmış duygular, kim bilebilir? Ben bilemiyorum. Kaçanlar camlarda saklanır demiş bilgenin biri. Kaçmanın yükü dondururmuş insanı rastgele gelen günün birinde, bir kapının eşiğinde ya da bir pencere kenarında kaçmasını bitirdiğinde. Beden utançla dağılıp un ufak olurmuş. Kırıntıları duvarlardan bile geçerek bazen bir çölde bazen de bir deniz kenarında uçmayı bekleşen kum tanelerinin aralarına katılırmış. Sonra yine rastgele gelen günün birinde bir adam bulurmuş kalabalığın sıradanlığında kimliksizleşen kum tanesini. Ve ateşlere girer girer çıkarmış kum tanesi yine başka bir bilgenin elinde. Benliğini yitiren kum taneleri gözükmezmiş akıllı insan gözüne. Kim ki onu görebilenmiş, gözlerinin perdesini atmış olanmış bir evin avlusuna. Her cam görünür olurmuş artık perdesiz kovalayana. Yıllar geçip gider. Birkaç insan kalır herhangi bir köyün herhangi bir köşesinde. Ölüm beklenir kucaklarda. Son kalan işler düzene koyulur çıkmadan önce o yolculuğa. Bütün hazırlıklarını son güne bırakanlar biraz ertelerler kendince yola çıkış zamanını. Geri dönüş yolculuğunu yapmak için öyle büyük bir heyecan duymaz bazıları. Kimileri vardır asla dönmek istemez evine. Hiç hazırlanmamışlardır çünkü yola. Büyük bir meşakkat çekeceklerdir yolculuğa çıkarlarsa. Son bazıları vardır bir de, büyük bir sılayla yanıp saniyeleri iple çekerler. Eve dönmenin heyecanıyla tüketirler son günlerini gurbette. Bembeyaz elbiseler alırlar yolda giymek üzere. Bavulları büyükçedir, en azından dört kişiyle anlaşmışlardır taşınmasına yardım etmek üzere. Gerekli evrakları hazırdır başuçlarında. Yola çıkılacak tarih de belli oldu mu yolcu sunulur yola yolun avuçlarında. Kaybedişlere saklanmış zaferler yol olur bazı ayaklarda. O ayaklar ki bir çift kanat olmak için kaybederler ıssızlığı sokaklarda. Rast gelemeyen yalnız kumar değilmiş bu yazının ırmağında. Cümleler rast gelememiş benim cümlelerime kayıp paragraflarımın bulmacalarında. Hayatım bu yazı misali karmakarışık ve kayıptır aklım da. Her şeyini bir masada bırakıp uçmayı dilerdi insan çaresiz konuşmalarında. Nereye gideceğini bilemeyince kanatlar yayılır belki insanın omuzlarında. Yüklendiği dünyayla birlikte taşır belki onu eve dönüş yolculuğunda. Beyaz elbisemde iki yırtık açar belki ruhumdaki boşluğu koca bavuluma dikerek, bilemiyorum. Tek bildiğim çığlık olur yine benim, bitmemiş bir binanın soğuk betonlarının arasında sergilediğim koşuda. Kalbimin derimi titrettiği bir nefesle uçarım evime ben. Kanatlarım hayaletlerimden yadigâr şeytani bir uçurtmadır belki de, bilemiyorum. Annesizliğin gerçekliğini hayalleriyle yakmış bir gönlün benden binlerce kilometre uzakta beklediği gibi bekliyorum. Bulmayı bekliyorum. Kaybettiğim yolumu, göremediğim hüznümü, anlatamadığım derdimi, yitip giden hayallerimi bekliyorum. Sevgisizliğinden sevgi şelalesi yaratmış gönlümü bekliyorum kaybolmuş avuçlarımda. Çeşit çeşit hayallerin binlerce kombinasyonunu deneyip yanılarak en mükemmel anı bulmayı bekliyorum. Kaçışımın bir kum tanesine dönüşüp her çölde, her denizde ve okyanusta dürülüp rulo yapılmış dünyaya parmak izleri bırakacağı günü bekliyorum. Hazırlığım yarım ama ben yola çıkmak istiyorum kardan yapılmış bir elbiseyle sımsıkı tutunarak bavuluma. Kanatlarımı yalnızlıktan yapıp delmek istiyorum gökyüzünü ve arkama bile dönmeden bağırmak istiyorum ona, yüzümü karanlıkta boğarak: Topallığım annesizlikten! Ali Hakan ALTINAY KAYNAKÇA: Toptaş, H. A. (2017). Gecenin Gecesi. İstanbul: Everest. AHMET EMRE ZENGİN 21400527 BİR ELMANIN YARISIDuygular ve hisler kişilere mi aittir yoksa hepsi evrensel midir? Peki kişiye özellerse empati kurduğumuzda nasıl olurlar veya empati kurduğumuzda hissettiklerimiz bize mi aittir yoksa kendimizi yerine koyduğumuz kişiye mi? Duygular, hisler, düşünceler aslında tamamen kişiye ait olan şeylerdir. Empati kurduğumuzda bile aslında o duyguları gerçek yoğunluğuyla hissedemeyiz çünkü biz sadece yaşanmış olanı düşümeye ve yargılamaya çalışırız kendimizce. Hiçbir zaman bir başkasının duygularını, onun yaşadığı yoğunlukla hissedemeyiz. In Your Eyes filminde ise bu kişiye özellik durumu çok farklı bir boyuta taşınıyor. Nasıl olduğu bilinmeyen bir şekilde Rebecca ve Dylan doğdukları günden bu yana iki farklı beden içinde aynı duyguları ve hisleri yaşıyorlar. Rebecca genç ve evli bir kadın. Ancak evliliği kendi güzelliği kadar güzel değil çünkü doktor olan kocasıyla problemleri var. Dylan ise hapse girip çıkmış, hayatını yeni bir düzene oturtmaya çalışan bir genç. İkisi de küçüklüklerinden beri yaşadıkları bu olaylara hiçbir anlam veremiyor ve bu duruma alışmaya çalışarak hayatlarına devam ediyorlardı ta ki o güne kadar. Rebecca ve Dylan bir yolunu buldular ve artık birbirleriyle bir ülkenin uç noktalarında olmalarına rağmen iletişim kurmaya başladılar. Rebecca Dylan’ı, Dylan da Rebacca’yı kendi gözlerinde görebiliyor, konuştuklarını sanki kendileri söylemiş gibi duyuyorlardı. Zaten öncesinden beri yaşadıkları tüm fiziki halleri hissediyorlardı ama artık bunların ne manaya geldiklerini de biliyorlardı. Gel zaman git zaman Rebecca ve Dylan dostluklarını ilerlettiler ve birbirlerinden hoşlanmaya başladılar. İkisi de hayatlarından çok fazla memnun olmayan, tam olarak mutluluğu ve kendilerini anlayan biri olmadığını düşündükleri için hayat onlara zehir gibi geliyordu. Birbirleriyle tanıştıktan sonra ise bu durum tamamen değişti. Sanki onlar dışarıdan bakıldığında iki ayrı insanmış gibi görünse de bu durumun gerçekle alakası bile yok. Onlar aynı anda kalbi atan bir vücudun iki parçası yani onlar bir elmanın iki yarısı. Sevinçleri, acıları, aşkları hepsi bir. Birbirlerinden hoşlanmaya başlamalarının ardından artık zaten beraber yaşadıkları bu hayatı birbirlerinin yanlarında sürdürmeye karar verirler. Fakat şöyle acı bir durum var ki insanlar Rebecca ve Dylan’ın akıllarını kaçırdıklarını düşünüyorlar. Hatta Rebecca’nın kocası onu engellemeye çalışır ve kaçmasına izin vermez. Tabi aşkları ve hayatlarının artık daha anlamlı olacağına inanmaları bu engelleri dinlemez ve bir şekilde kaçıp buluşurlar. İnsanlar hayatları boyunca hayatın anlamının peşinde koşarlar. Her insan için bu mana veya bir başka deyişle amaç farklıdır tıpkı hisler gibi onlar da kişilere özeldir. Bu amacın peşinde koşulan yolda, bazen insanlar işte bu benim eşim diyecekleri kişilerle karşılaşırlar. Hatta bazı insanların amacı da bu insanları bulmaktır en başından itibaren. Ben bu birbirlerini tamamlayan insanlara bir elmanın iki yarısı demek istiyorum. Bir elmanın iki yarısının birbirlerinden tek farkları sadece bir diğerinin yarısı olmalarıdır. Hatta olaya biraz daha felsefi açıdan yaklaşırsak bu farklılığın da bir tamamlayıcılık, benzerlik olduğu söylenilebilir. Her insanın bir diğer yarısı vardır ancak sadece şanslı olanlar diğer yarılarıyla birlikte olabilirler. Ve bazısı da vardır ki yarısını bulduğunu düşünürken aslında kendine ve yanındakine haksızlık etmekten başka bir şey yapmamaktadır. Peki bu duruma haksızlık diyebilir miyiz? İki yarı birbirine kavuştuğunda birbirlerini adeta bir bütün gibi tamamlayabilirler mi? Cevap sessizlikten ibaret. Bazen insanlar eşlerini bulsalar da mutlu olamayabiliyorlar çünkü. Araya giren küçük anlaşmazlıklar veya yanlış anlaşılmalar, bütünlüğün devam etmesine izin vermeyerek bir çürük etkisi yaratabilir. Bu durumun sonucu ise iki tarafın da çürümesiyle tamamlanır. Kanalların Şehrinin Hikâyesi Yeni yerler görüp, farklı kültürler tanımanın birçok insanı mutlu ettiğini, insanlar gezdikleri yerleri gözleri ışıldayarak anlatırken fark etmiştim. Bu grubun içine dâhil olan bir insan olarak farklı bir yerde yeni kültürler tanımanın bizi neden bu kadar derinden etkilediğini daha önce hiç düşünmedim diyemeyeceğim. Sorduğum sorunun cevabı oldukça basit görünüyor fakat beni hâla şaşkınlığa uğratıyor. Çünkü ne zaman yeni bir yere gitsem, hiç beklemediğim bir derecede orada olmaktan, orayı ve insanlarını tanımaktan mutlu oluyorum. Uzunca bir süre farklılıklar üzerinde düşünürken bir yandan ortak yanları da incelemek, tanımakta oluyor olduğum bölgenin kendi yaşadığım çevreden farklılıklarını gözlemlemek, yaşamın ne kadar çeşitli yollardan ilerlediğini görmek her seferinde beni mutlu etmekle kalmıyor, aynı zamanda bir sürü duruma karşı bakış açımı değiştirebiliyor. Bu bakımdan Amsterdam’ı gezebilmek benim için oldukça büyük bir fırsattı ve bu şehir beni hiç tahmin etmediğim kadar etkileyen şehirlerin arasında yerini rahatlıkla aldı. Amsterdam birçok yönüyle ünlü bir şehir ama sanırım benim en çok etkilendiğim yanı mimarisiydi. Burada alışkın olduğumuzdan oldukça farklı olarak evler oldukça küçük ve aynı zamanda bitişik bir biçimde kanalların kenarına ve sokaklara sıralanmış durumdalar ve günün her saati muhteşem görünüyorlar. Tabii dışarıdan evler oldukça güzel gözükse de, binaların çoğu oldukça eski. Üstüne üstlük evler küçük tutulduğundan dolayı geniş alanlara alışkın insanlar için boğucu bir hava yaratma ihtimali olabilir. Mimari ve yerleşim bu şehrin hem güzel hem de sorun oluşturan açılarından biri olarak görülebilir fakat ulaşım konusunda insanı hayrete düşüren gelişmeler kat edilmiş. Amsterdam’ın bisikletler şehri olduğunu herkes bilir. Bu şehre biraz da bisiklet yollarını, sabahları işlerine bisikletleriyle giden insanları görme beklentisiyle gidilir. Coğrafyamızda bu ulaşım biçimini kullanmak oldukça sıkıntılı bir durum olsa bile Amsterdam’ı gördükten sonra döndüğünüzde bir sabah bisikletle okula gitmeyi istemekten kendinizi alıkoyamadığınız zamanlar oluyor. İnsanların kendi araçlarını kullanarak egzersizden kaçınma gibi bir algısı yok; şehrin her tarafında neredeyse her saatte bisiklet süren birileriyle karşılaşıyorsunuz. Böyle bir durumu algılamak belki de sadece bana zor geliyordur, belki de bu duruma alışkın olmayan herkese oldukça ilginç geliyordur fakat bisikletler bu şehrin hayranlık uyandıran ve bana göre şehrin insanlarına spor yoluyla mutluluk veren vazgeçilmez bir parçası. Şehri gezip çevreyi incelemek ne kadar güzel olsa da, Amsterdam’ın müzeleri de görülmeye değerdi. Özellikle küçüklüğümden beri müze gezmekten hoşlanan benim gibi biri için şehrin güzelliğini bir kat daha arttıran muhteşem müzelere konukluk ediyor Amsterdam. Şehir çok büyük bir şehir olmamasına rağmen, gittiğim bölgelerin hepsinde en az bir müze ile karşılaştım. Tarihi veya sırf önemli olduğunu düşündükleri çoğu şeyin yitip gitmesinden veya bir yerlerde kapalı kalmasından ziyade bunları belli alanlarda toparlayıp sergilemeyi seçmişler. Bu özellikle benim için çok hayranlık uyandırıcı bir durumdu. Ülkemizde bulunan müzelerin sayısının da çok az olduğu söylenemez fakat neredeyse her caddede sizi bir müzeye yönlendiren işaretçiler görme gibi bir durumla henüz burada karşılaşmıyoruz. Belki bu durum bir grup insan için büyük önem arz etmiyor olabilir fakat müzelerin ilgi uyandırarak tarih, sanat ve daha birçok alanda eğitim verme özelliği göz önüne alındığında, önemleri de biraz daha iyi anlaşılabilir. Amsterdam’a yılın en yoğun zamanlarında gitmemiş olmamıza rağmen müzeler oldukça kabalık idi. Bu tecrübe, bana göre, müzelerin eğitim alanındaki kapasitesinin ve potansiyel etkisinin altını çizerek müzelerin önemini gözler önüne seriyor. Şehirdeki insanlardan bahsetmeden de geçemeyeceğim. Birçok farklı kültürden insanların toplandığı, meydanların akşamları kalabalık olduğu bir şehir Amsterdam. Buna rağmen elimizde haritayla gezinirken kime yol sorarsak soralım bize güler yüzle cevap veren ve yardımcı olmaya çalışan insanlar, müze girişlerinde bizimle şakalaşan görevliler, hangi trene binmemiz gerektiğini uzunca açıklayarak anlatan insanlar gibi birçok kişi bize yardımcı oldu. Yol sorduğunuzda bu kadar güler yüzlü ve yardımsever yanıtlar almaya alışkın değilseniz bu oldukça şaşırtıcı bir deneyim olabiliyor. Şehrin başka bir ilginç yanı ise neredeyse herkesin akıcı bir şekilde İngilizce konuşabiliyor olması idi. Yol sorduğumuz gencinden yaşlısına birçok insan bize akıcı bir biçimde cevap verdi ve sanırım bizimle iletişim kuramayan herhangi birini hatırlamıyorum. Bu durum Amsterdam’ın birçok farklı kültürün kaynaştığı bir şehir olmasından, burada yaşayan insanların eğitim ve kültür seviyesinden kaynaklanıyor tabii. Bu açıdan düşününce şehrin kültürel yapısına gıpta edilebiliyor fakat şehrin elde ettiği çoğu özelliğinin de sıkı bir çalışmanın sonucu olduğu gözlemlenebiliyor. Amsterdam beklendiği gibi bana farklı bir kültür ve farklı yaşam biçimleri sundu ama beni sadece farklı olmasıyla değil, bir bütün olarak etkiledi. Ülkeme döndükten sonra oradaki yaşam biçimiyle buradakini karşılaştırırken bulduğum benzerlikler ve farklılıklar bazen komik, bazen ilginç, bazen de düşündürücü özellikleriyle saatlerimi meşgul etti. Fakat bu saatlerin oldukça verimli sonuçlar çıkardığını ve bana yeni bakış açılarını kazandırdığını düşünüyorum. Amsterdam’ı gezmek benim için unutulmaz bir deneyimdi ve bu deneyimi bir kenara koymak yerine kendi hayatımla kaynaştırmak bana yeni şeyler katarak ufkumu biraz daha genişletti. İleride bir kez daha görmek istediğim bu şehirle ilgili anılarım, oldukça net bir biçimde, benimle uzun bir süre kalacak gibi hissediyorum. Başak Çiğdem Özcan Ayşe Hüma Türkmen !Seda Uyanık Tanrıverdi !Türk 101- 56 !8! Ekim 2014 !!Şah ve Mat! !Yazıma kitapla aramda geçen küçük macerayı anlatmakla başlamak isterim. Kitabıma kavuştuğum yer burası: Ankara. (Onu benim için daha değerli kılma nedenlerinden.) Daha aldığım ilk günün talihsizliği, kitabı sınıfın birinde unutmuşum ve üstüne kilidi vurup gitmiş zalimler. Olanların farkına varmam uzun sürmedi. “Hangi sınıftı ?, Anahtarlar kimde ?, Güvenlik ofisi nerede ?” sorularının ardından güvenlik görevlisine kapıyı açtırmama kalmadan “20 kişi az önce bu sınıftaydı, üstelik bir ders saati boyunca camı açmadılar !” bağırışlarıyla karşı karşıya kaldığım kokunun başımı döndürmesiyle, ambalajı daha açılmamış bir halde zavallımı sıranın altında buldum. Mutlu sonun hemen ardından koşarak olay yerini terk ettim. Mutlu son demişken, o aslında mutlu ve son değilmiş zira ertesi gün kitabı camın kenarında bırakıp gittiğim için yağmurdan ıslanan sayfalar şimdi sanki perma yaptırmışlar. Tüm bu olanlardan sonra evrenin “Bu kitabı okumayacaksın!” mesajlarına inat okumaya başladım, ama ondan önce; neden mi Aspidistra ? Ne yalan söyleyeyim, nedenlerinden biri adını ilginç bulmam. Botanik bilgim pek olmadığından “Ne o ? Aspiditri mi ? Apisdistra mı ?” sorularını sormaktan kendimi alamadım. Adına alışmam biraz vaktimi alsa da bir zambak türü olduğunu öğrenmem kısa sürede oldu. Kitabı elime alıp, okumaya başlamamı sağlayan bir diğer neden ise Orwell ile bir şekilde aynı soruya yanıt aramamız: Para her şey mi ? Hayatım boyunca tüm bu koşuşturmanın, büyüyünce ne olacaksın sorularına beklenen tatmin edici cevapların, gecemizi gündüzümüzü çalışarak harcağımız hayatımızın, insanların birbirlerini incitmesinin hatta öldürebilmesinin arkasına saklanan o iğrenç şeyin para olmadığına inanmak istedim. Bu kadar basit olmazdı. Ne yazık ki üç maymunu oynayıp olanlardan bihabermişim gibi davranamam. Her şey yeterince açık ve net, sadece biraz daha dikkatli dinlerseniz şartları gittikçe ağırlaşan, küçüğünden büyüğüne gezegendeki herkesi bu oyunda acımasızca şah mat eden kapitalizmin kötü kadın* kahkalarını duyabilirisiniz. Üstelik insanların hala, sonu olmayan ve dolayısıyla asla sonuçlanamayan bu oyunun bir parçası olabilmek için canla başla mücadele ediyor olmaları ise apayrı bir konu. Oyunun kurallarına gelirsek, sadece bir tane kural var o da: Para. Paran varsa kazanırsın yoksa kaybedersin. “Kapitalizme ona buna bok atıyorsun iyi hoş da sen bu oyunun dışında mısın peki?” diye sorarlar adama. Yok valla değilim. Ben de oyunculardan biriyim. Cebimde Iphone’um duruyor hala, o kadar değil. Bana kalırsa kaçış yolun yok zaten bir kere doğdun mu sebebi oyuncu değişikliği için bir öncekinin yerine senin seçilmiş olman. Oysa yeni tanıştığım birinden bahsedeyim sizlere, kendisi çoğumuzdan farklı olarak kapitalizme tamamen sırtını dönmeyi ve para-tanrısına elindeki her şeyi kaybetme pahasına da olsa savaş açmayı kabul etmiş İngiliz bir abimiz. Tanıştırayım: Gordon Comstock. Kitabımızın baş kahramanı. Para kokan herkesten ve her şeyden nefret eder. Hatta bunu hayat felsefesi haline getirmiş. Ona göre kalacak bir yerin yiyecek iki lokma bir şeyin, gaz lamban (20. yüzyıl ingilteresinden bahsediyoruz.) bir de saksıda aspidistran varsa gerisi teferruat. Kalacak yerden kastım duvardaki çatlaklarda yaşayan böceklerle aynı havayı soluduğunuz, tuvalet için kullandığınız teneke leğenin yemek yediğiniz masayla bir arada bulunduğu dört duvar arasından söz ediyorum. Bir konuda ona katılıyorum evet gerisi teferruat kimsenin on beş katlı eve, pırlanta kaplı bir arabaya, ıstakoz eşliğinde dünyanın en pahalı şarabını içmeye ihtiyacı yok; ama normal şartlarda bir hayat sürme imkanın varken bu kadar dibe batmak, sefalet içinde yaşamayı tercih etmek niye ? Kitabın içine girip çoğu zaman bu soruyu Gordon’a sormak istedim. Sanki sesimi duymuş da cevabı hazırda bekliyormuş gibi kısa sürede ağzımın payını aldım. Para-tanırısına açtığı savaşı kazanırsa özgürlüğüne kavuşacaktı. En azından öyle olacağını umuyordu. Yine de ne söylerse söylesin kendisi de farkındaydı her şeyin, bir kuş kadar özgür olmak istiyordu; ancak havadaki kuşların oda kirasını ödemediğini unutmuştu. (Aspidistra, Orwell, s.65) Bu durumda iki seçeneğiniz var: Para mı ? Özgürlük mü ? Eğer özgürlük dediğimiz şeyin altında yatan sefaletse, muhtemelen ben parayı seçerdim. O yüzden hala bu oyunun içindeyim ya. Diskalifiye olmaktan korkuyorum üstelik. Sonuna kadar heyecanla “Vay be ! Biri de başarmış, bilerek istiyerek tanrıya açtığı savaştan galip gelmiş.” diyeceğimi umuyorken, Gordon o kadar yaklaşmışken, o kadar başarısız ve bir o kadar dibe batmış bir haldeyken kapitalizm denen o canavarın bir hamlede tıpkı benim, senin gibi, Gordon’u da nasıl pençelerinin arasına aldığı kitabı okumayanlar için sürpriz olsun. Zafer naralarını atma zevki yine onun, ben haklıydım kaçış yok. “Kitabı okumam ben ya, yok mu daha kısa bir şeyler ?” derseniz filmini de yapmışlar. Kitabın ikinci baş kahramanı olan Rosemary, tahmin edilebileceği üzere gerçek hayatta Helena Bohem Carter olarak karşımızda. İyi seyirler, kapitalizmi bol günler. !* “Kimin icat ettiği önemli değil. Önemli olan paraya tapanın kadınlar olduğu. Kadınlarda paraya karşı mistik bir duygu vardır. Kadının kafasına göre iyi ve kötü, sadece para ve parasızlık demektir.” (Aspidistra, Orwell, s.141) !!!!!!Selenay Yücesoy Gerçekliğin Büküldüğü Dünya İnsan neyin gerçek neyin gerçeklik dışı olduğuna nasıl karar verir? Beş duyu organıyla hissedebildiği maddeler mi gerçektir sadece? Yoksa rüyalarımız gerçek dünyadan daha mı çok gerçeklik içerir? Rüya gördüğümüz esnada beş duyu organımız aktif olarak çalışır. Rüyamızdaki bir çiçeği gözlerimizle algılayabilir, kokusunu alabilir, onu ellerimizde tutup taç yapraklarını okşayabilir, çiçeği emerek bala benzeyen tatlı özütünün tadına varabilir, rüzgârda bir çiçek tarlasındaki hışırtıları duyabiliriz. Hem de bu algılayabildiğimiz duyuların haricinde rüyalarımızda gerçeği bükebilir, başka duyu organlarımızla da çiçeğin varlığının gerçekliğini algılayabiliriz, onun varlığını özümser, bir çiçek olmayı öğrenebiliriz. Rüyalar bu yapılarıyla gerçek dünyanın materyallerinden daha çok gerçeklik barındırır, daha gerçektirler sonuçta beş duyu organından daha fazla duyuya hitap ederler. Etrafımızda var olan somut materyallerin, dört duvar arasındaki eşyalarla doldurulmuş alanların ya da açık alanda sonsuz maddeyle donatılmış dünyanın gerçekliğini sorgulamaz insan ama bu gerçeklikleri bükebilecek hayaller kurar. Kurdukları hayallerde sahip oldukları uçsuz bucaksız açık alanları, sadece kendilerine ait bomboş tavan aralarını düşlerler. Bu noktada gerçeklik hayallerin ta kendisi hâline gelir ve insan maddelerin somut değerlerini ve soyut değerlerle maddelere yüklediği duyguları birbirinden ayıramayacak hâle gelir. Ancak, ya maddelerin gerçeklikleri üzerine hayal kurmayı başaramayan insanlardansak, rüyaları sadece basit görüntüler kümesi olarak algılayıp gerçekliklerini algılayamayacak kadar bu dünyanın materyal zevklerine kapıldıysak yani hayal gücümüz ve rüyalarımız somut gerçekler tarafından tutsak edildiyse. Acil Gerçeklikdışılıkta Maceralar kitabında bu durumun sıkıcı trajedisi Max Blecher tarafından, somut sözcüklerin taşıdığı soyut bir anlamla şu şekilde kâğıda dökülmüştür “Her şey ve herkes, kesin, sadece kesin olabilmek için, önemsiz, içler acısı yükümlülükleriyle kuşatılmıştı. Sadece bir eşarp varken, yıldız çiçekleriyle dolu bir vazo görmek ne işime yaradı? Eğer dünya kendi kesinlik tutkusuna bu denli teslim olmuşsa, eşarbı çiçeklerle dolu bir vazo olarak görme lüksüne hiçbir zaman sahip olamayacak ve böylece en ufak bir değişim geçirme şansından yoksun kalacaktı.” (Blecher, 141) Hayal dünyaları geniş insanlar ise hayallerinde ve rüyalarında; daha derin, daha katı bir gerçeklikle yüzleşirler. Rüyalar onlar için bazen bir kaçış bazen de içinden kaçılmak istenen gerçekliğin ta kendisidir. İnsan, dingin denizler üzerinden uçan bir kuş olduğunu gördüğü bir rüyadan asla uyanmak istemez çünkü onun gerçekliği artık suyun üstünde tüy gibi süzülen bir kuşun içindedir, fakat üzerinden süzüldüğü dingin deniz bir anda fırtınalı kapkaranlık sulara dönüştüğünde ve bizi, yani o an var olduğumuz kuş formunda bizi midesine indirmek isteyen binbir türlü deniz yaratığını barındırdığında insanın rüyası artıkgerçekliğin dışına çıkmıştır. Bu esnada insan aslında bir kabus gördüğünün farkındadır ve gerçek dünyaya dönmek için çabalar. Gerçekliğin büküldüğü rüyaları artık insan için içiden kaçılmak istenen yer haline gelmiştir. Günlük hayatta gördüğümüz nesneleri deneyimlediğimiz olayların gerçeklikliklerini, rüyalarımızda gördüğümüz nesnelerin ve olayların gerçekliklerinden ayırmak çok güçtür aslında iki tarafın gerçekliği çok ince şeffaf bir misina ipi ile birbirinden ayırlır. Bu gerçeklik alanları arasında neyin gerçek neyin gerçeklikdışı olacağına insan kendi duygularıyla karar verir. Hissettiği duygular nerde daha derin ve keskin ise insanın gerçekliği oradır. Hatta bazen bu gerçek ve gerçeklikdışılık ayrımını yapmak zorunda kalmayabilir insan, çünkü artık gerçeklik ve gerçeklikdışılık birlikte uyum içinde yaşamayı öğrenip beraber insanlığa yeni gerçekliğin büküldüğü bir dünya sunabilirler. Blecher, Max ‘Acil Gerçeklikdışılıkta Maceralar’. çev. Suat Kemal Angı. İstanbul: Jaguar Kitap, Kasım 2018. 1. Baskı EVREN NADİREN ÇOK TEMBELDİR1 Daha önce hiç aklınızı kurcaladı mı nereye ayak bastığınız? İki bin on yedi yılının insanı hayrete düşüren soğukluktaki şu nisan ayında toprağın üstünde titrek adımlar atıp devamlı bir yerlere yetişme çabasındayken sigaranızın külünü silkelediğiniz yere birkaç hafta önce kimin topuğunu bastığını düşünmek zaman kaybı olarak görülebilir belki. Bilirsiniz, varoluşsal sorunlar yalnızca bir sosyal medyada paylaşıp birkaç kalp falan almak için yaşanır aslında. Modern dünyamız da zaten bizi tüketmeye itmekten başka pek bir işe yaramaz. Yani eğer biraz entelektüel birikimiz varsa ama önemli de biriyseniz ve mesela pragmatist felsefenizi üstünüze giyip müthiş önemli ilişkiler kurmak durumundaysanız bir an için kapılsanız da bu düşünceye, sonraki saniye kaybolduğunda aklınızı kurcalayanlar, onların üstüne düşünme fırsatını tekrar bulana kadar günler geçebilir. Koşuşturmalarımız, bu hastalık derecesindeki meşguliyetlerimiz… Ana rahmine düştüğümüzden beri ilerleyen bir hikâyemiz var. Hikâye demek kulağa etkileyici geliyor aslında, burada etkileyiciliğini konuşmuyoruz, hayır. Hatta ben zamanın çizgi gibi ilerlemediğini bildiğimiz bu dünyada sürekli takvimin bir yerlerinde olduğumuz gerçeğini oldukça can sıkıcı buluyorum. Hikayemiz bu takvimin üstünde. O işi şu kadar hafta sonra halletmek, diğerini de bu kadar gün içinde yapalım, diye ayarlamak… Sistemin kıyısında köşesinde, tam ortasında, herhangi bir yerinde yani, bulunmak için hıncahınç çalışmak zorunda hissetmemizin zavallılığı bir yana, kendi hayat standardımızı arttırmak, hatta seçtiğimiz birilerininkilere benzetmek için bunca çaba sarf ederken biraz soluklanıp o özendiğimiz hayatlara bile tam anlamıyla bakmayı beceremiyoruz. Bir şekilde kendimizi hapsettiğimiz bu düzende zerre uğraşmıyoruz da farkındalığımızı geliştirelim diye. Daha önce nereye ayak bastığımızı merak etmememizin normalliği, üzücü bir tablosunu çiziyor hepimizin. Zaman dümdüz ilerlemiyor, diye hatırlatmak istemiştim ya... İşte hikâyenin etkileyici anlamı ama hayatlarımızın oluşturduğu tablonun kasveti burada birleşiyor: Hikayelerimiz iç içe ama gözümüze sokulmadıkça asla ama asla fark edemiyoruz bunu. Ufak bir yerde yaşıyor olsak belki fark edilecek bir şey olmayacaktı, her şey alenidir öyle yerlerde. Her gün alışveriş yaptığınız marketin sahibinin kızı, sizin oğlunuzla aynı sınıftadır örneğin; her sabah önünden geçtiğiniz kahveci, kardeşinizin eski sevgilisidir. Herkes, herkesin hayatına oradan, buradan dahildir ve çoğu kez de etkilerinin bilincinde olurlar. Dünyayı böyle düşünmenin ilk seferde bir miktar abartı bulunabileceğini reddetmiyorum ama en basitinden şu görece gereksiz bilgilerden biriyle anlatmaya yaklaşabilirim derdimi: Birbirinden bağımsız sekiz arkadaşınız varsa dünyadaki insanların tümüne ulaşmanız mümkün. Çünkü aslında her yerde herkes, herkesin hayatına oradan, buradan dahildir ancak çoğu kez etkilerinin bilincinde olmaları mümkün olmaz. Bunun, evrenin tembel bir yapısı olduğunu düşünmemizin, suçlusu hepimiziz ve evet bu bir suç. Etrafındaki hikayeleri görememek, duyarsızlaşmak en hafifinden suça ortaklık etmek demek. Zamanla sadece kendi çizgimizi umursamaya itiliyoruz, müthiş ilgili görünüp üstelik. Ne hislere gereken tepkileri vermenin yolunu öğrendik takvimimizin bir yerinde ne de ortaklaşa hayatlar sürmenin inceliklerini. Bundan ki bu kadar iç içeyken hepimiz, hâlâ sadece kendimizden mesul olduğumuzu sanabiliyoruz. Sanırım Zülfü Livaneli de bütün bunları anlatmak, gözümüze sokmak için “ufak bir yer” seçti herkesin birleştiği. Nasıl körleştiğimizi üst tabakanın süslü, samimiyetsiz ve yapay hayatlarından anlatırken onların servis yapan garsonlara bakışı2 bile bir çeşit özetiydi tüm yazımın. Bir yanda burjuvanın etkilediği tüm fakir hayatlar, diğer yanda o ihtişamlı Konstantiniyye Oteli’nin mutfağından çıkıp gecekondu mahallesine gitmek için metrobüste dakikalar harcayan alt tabakadan insanların diğer tarafa, düşünmeye kalksa onlar, belki midelerini bulandıracak kadar etkileri olmasını ayırt edemememiz asıl ve en büyük acizliğimiz. Bu acizliğin nihai ortaklığını fark etmekse bir çeşit günah çıkarımı. 1 Steven Moffat, Mark Gatiss, Stephen Thompson. Sherlock. 2014. BBC. 2 “(…) Bu hizmeti yapanların insan olduğunu akıllarına bile getirmeden onları tek kimlikle görüyorlar elbette. Hepsi ‘garson.’ (…) Hepsi tek bir kimlik altında toplanmış.” Livaneli, Zülfü. Konstantiniyye Oteli. 2015. Baskı. Ben, Yükselişim ve Muazzam Tükenişim Arafta idim. Araf ne cennetir, ne cehennem, bilirsiniz. Ben de arafı sonuna kadar yaşıyordum. Üzüntü yoktu bir gözyaşıma değecek, mutluluk yoktu bir kahkahama denk. Trans hâlinde ilerliyordum karanlık, sığ ve sonsuz yolumda. Acı çekiyor değildim, fakat duyu nedir onu da bilmezdim. Hissiz bir et parçasıydım kısacası. Öyle derin bir trans haliydi ki bu, ayaklarım beni kontrolüm dışında aniden bir boşluğa bırakıverdiğinde tüm kanım çekilir gibi oldu âdeta. Kalbimin benim bile varlığını bilmediğim en derin noktasına müthiş sıcaklıkta, alevleri şiddetle büyüyüp gürleyen bir hançer saplandı. Midemde oluşan yanma hissi neredeyse organlarım içimde eriyerek fokurduyormuş gibi hissettiriyordu bana. Betimlemesi ne kadar dehşet verici görünse de harikulade bir duyguydu bu. Olağanüstü yapan da buydu onu. Beni epik ve yepyeni bir diyara götürmüştü anında. Aşk dünyası olmalıydı adı. Pek sıra dışıydı. Kokular bu dünyada terk etmeyi bilmiyordu objeleri. Zaman dokunduğum eşyalarda yaşıyordu. Güneş bile farklı ve loş ışıyordu. Aşktı buranın durmak bilmeyen coşkulu kalbi, ısısı yetiyordu tüm bu genişliği kucaklamaya. Kendimi bulmuştum sonunda. Mutluydum ben. Sonunda görebiliyordum, her şey kendine özgüydü burada. Dokunabiliyordum, hissediyordum sevgiyi. Değişmese de asla, eşsizliği her salise şaşırtıyordu bu bireyi kendisi olduğu için kabul eden melodinin. Hayalden de öteydi güzelliği. Bu ilahi diyarın dört bir yanına saçtığım mutluluk gözyaşlarım benden armağan binbir yıldız oldu göğe. Yok oluşuyla arafıma dahi hasret kalacağımı, ben hızlanarak ağzına doğru yol alırken açgözlü dibin bir an önce ruhumla beslenmek için bana atıldığını kim bilebilirdi? Aşkın, sonsuz mutluluğa ulaştım dediğim anda elimi bırakacağını, milyonlarca kum tanesine dönüşüp çarpıcı bir rüzgarla beni kederin pençelerine teslim edeceğini kim görebilirdi ki? Her hafta, her gün, her saat… Her an böldü acım beni parçalara. Yollara düştüm aşk diyarına muhtaç, ulaşamayacağımı bilerek meczup meczup kendimi eskiterek. “Masumiyet Müzesi” aşk diyarını somutlaştırmaya yaklaşan bir tasvirdi. Adımımı attığım an, hissettiğim tek şey acı oldu. Çünkü burada, yeniden doğdum derken beni benden kopardığını çok daha yoğun hissettim aşkın. Gezdikçe, o cennet bahçesinden herhangi bir meyveyi çalıp zamanın aktığı, her şeyin sıradanlaştığı bu yere getirsem de büyülerinin bozulacağını, her bir izmaritin aşkın kokusu olmadan gerçek canavarımsı görüntüleriyle bana sırıtacaklarını bile bile muhafaza edecek kadar çaresiz olunabileceğini fark ediyordum. Havada asılı kalan anılarımı içim kanayarak seyrediyordum. O masumluğa şahit olmaya layık değildi bundan sonra gözlerim. Ağzımı açamadığım hâlde kulaklarımı sağır eden boğuk çığlıklarım içimden çıkamayacaktı asla. Tattığım bu cennetten çıkma muazzamlığı bulamayacağımı bilerek bir çukura çekilmek, hissiz dolaşmaktan çok daha hüzün verici bir hismiş, anladım. Kalan benliğimi yok etmek, bir o kadar da durmak bilmeyen zamanın işkencesiyle birleşip kendine umutsuzca bağlayan gaddar aşka, her adımda özümde derin yaralar açarak bu cehennemde beni sürükleten şeytana muhtaç olduğumu biliyordum. Kimdim ben artık? Neyim kalmıştı geriye? Artık aşkın masumiyetini tanıdığıma göre ufacık olsa da umut kırıntıları yok muydu kaybettiğim çetin yollardan tekrar kendime katabileceğim? Peki ama onları toplayacağım yola nasıl dönecektim tekrar? Bir başımaydım cennete yolum düşmeden önce. Şimdi tepetaklak uçurumumdan düşüp darbelerle yok olurken ise, bir başıma olduğum kadar bitiğim de. Yıllar geçti, yittim. Kusursuz bir döngü bu, çıkamıyorum ki çıkamam, elinizi uzatmayın fark etseniz de kederimi. Yıldızlarım görünmüyor bu uçtan, körlüğe doğru yelken açıyorum elimden ufacık bir şey gelmeyerek, vazgeçemeyerek. Benim adım Eylül, ait olduğu mevsimi buralarda bulamayacak kadar yabancı bir Eylül. Eylül Adıgüzel KAYNAKÇA Pamuk, Orhan. Masumiyet Müzesi. 2012. Müze. Yonca Yunatcı 21301970 TURK102-09 Aslı Uçar 15.11.2014 DÖRT MEVSİMİM Bilkent konser salonundayım. Biletimi aldım, yanımda sevdiğim arkadaşlarımla harika bir konser geçireceğimi biliyordum çünkü çalınacak parça Vivaildi'nin Dört Mevsimiydi. Sanatçılar, arkasından şef ve baş kemancı Guy Braunstein sahneye çıktı. Yaylar kemana değdiği andan itibaren bütün salon büyü yapılmış gibi sahneye kilitlenmişti. O büyü anında notalar can bulmuş odaya yayılıyor gibiydi. Mevsimler sıraları geldikçe bana kendilerini tanıttılar: Merhaba, ben ilkbahar. Kemanın tellerinden salona yayılıp can bulurken içinize bir umut doğar. İşte o mutluluk hâli benim. Uzun bir kışın ardından belki biraz rahatlamak isterseniz size sıcaklığımı veririm; sıcaklığım size neşe olur. Karanlık kış günlerinin karamsarlığından kurtulmak isterseniz size ışık veririm; ışığım size umut olur. Bütün canlıları derin uykularından uyandırmaya başlarım; başlarım ki kendilerini tanıma fırsatı bulsunlar. Fark ettiniz değil mi kendinizi ilk tanımaya başladığınız o masum kıpır kıpır dönemlerin ben olduğumu? Çocukluğunuzumdur ben. Adım gibi “ilk”tir bütün deneyimleriniz. İlk arkadaşlar, ilk sevgiler belki de ilk kavgalar... Kavgalar dediysem küçük sürtüşmeler, sizi siz yapan ufak çatışmalar... Yoksa benim olduğum yerde üzüntülere yer yoktur; bir meltemim gelir alır götürür üzüntünüzü. Bu yüzdendir ki en mutlu mevsim benim, hayatınızın geri kalanında keşke o günlere dönebilsem diye iç geçirdiğiniz benim! Benim adım ise yaz. Sıcağım sizi kavururken buz gibi denize girebilirsiniz. Sıcağımdan dolayı hem benden nefret edersiniz hem de denize girdiğiniz için çok seversiniz. Her şeyi enlerde yaşadığınız dönemimdir ben. Evet evet gençlik yıllarından bahsediyorum; birden alev gibi parlayıp söndüğünüz dönemden. Hatırlar mısınız bir elinizde dondurma diğer elinizle bisiklet sürmeye çalışırken aldığınız keyfi? Hiç düşme korkusu hissetmeden özgürlüğü tatmak... Belki de en çok ilkbaharı değil de beni özlersiniz belli mi olur? Ama ben de gelip geçiciyimdir. Kendinizi ritme kaptırıp hızlı yaşarsanız sıklıkla yazın çabuk geçtiğinden yakınırsınız ama gençlik dediğimiz dönem çabuk geçermiş zaten şaşırmamak gerek. Önemli olan bisikletten düşmeden yaşamaya devam edebilmek! Ben sonbahar. Birçok insan artık zamanının geçtiğini düşünür oysa yanılıyorsunuz, hâlâ bir baharım ben. Sandığınız gibi kasvetli değilim sadece olgunlaştım; çılgınlıklarımı kenara bıraktım. Bu benim hayattan keyif almama engel değil aksine tek bir anımı boşa geçirmeme engel olan en önemli özelliğim. Sonbaharım sonuçta yapraklarınız dökülecek ama bu sizi üzmesin. Ağaçlar yapraklarını kışın donmamak ve artıklarını boşaltmak için dökermiş. Bu belki sizin dış görünüşünüzü bozabilir ancak iç dünyanızı güzelleştirecektir. Eğer siz de fazlalıklarınızdan kurtulup kendiniz olabildiyseniz şanslı sayılırsınız. Bu fikir size çok uzak gelirse anlarım, daha gençsiniz. Ancak bunları hissettiğiniz zaman bana hak vereceksiniz ve göreceksiniz ki yazın gözüktüğü gibi mutsuz bir mevsim değilim ben! Benim adım ise kış. Herkes benden çok korkar. Haksız da sayılmazlar, size soğuk ve kasvetli günlerden başka bir şey vaat edemem. Soğuk içinize işlerken duygularınızın da donduğunu, hiç bir şey hissedemez duruma geldiğinizi düşünebilirsiniz. Bu da benim kötü yanım. Maalesef diğer mevsimler gibi değilim; size iyi zamanlar sunamayabilirim. Hastalanmanız ise çok muhtemel. Lütfen sizde yanlış bir izlenim bırakmayayım ben sizin yaşlılık döneminiz değilim; ben hayatınızdaki sıkıntılı dönemlerim. Belki de bir yaz günü kışı tadabilirsiniz, belki de hayatınızı hiç kış görmeden tamamlarsınız. Ama şunu bilin isterim: Her mevsim bir diğerinin varlığıyla anlam kazanır; beni kötüleyip bir kenara atmayın, benden ders çıkarın! Kemanlar sustuğunda ben dört mevsimimle baş başa kalıyorum. Onlar da bir süre sonra beni yalnız bırakıyorlar. Salondan büyük bir alkış koparken, müziğin insanı nasıl düşüncelere sürüklediğine tanık olduğum için kendimi şanslı hissediyorum. Umarım herkes her mevsimi hak ettiği şekilde keyif alarak yaşar diyerek salondan ayrılıyorum. Her Evlat Babasının Yansıması mıdır? Ailenin tek erkek çocuğu, aynı zamanda tek çocuğu olarak Hasan Ali Toptaş’ın Kuşlar Yasına Gider romanını ele almak istedim. Film ve roman tarihi boyunca baba ve oğul ilişkisini anlatan birçok sinema filmi ve roman yapılmıştır. Bunlardan en bilindiği Çağan Irmak’ın yönetmenliğini yaptığı Babam ve Oğlum filmidir mesela. Peki neden bu mesele bu kadar önemli? Ya da gerçekten üstünde bu kadar durulacak meseleler var mı? Aslına bakarsanız var. Babam mesleği gereği çoğu zaman yurt dışında bulunmuştu benim çocukluğum zamanlarında. Aslında ara sıra yurt dışı seyahatleri hâlâ oluyor. Fakat artık 20 yaşındayım ve kendi ayaklarım üzerinde durabiliyor, bütün işlerimi zorda olsa kendim halledebiliyorum. Bu nedenle yazımda çoğunlukla geçmiş yaşanmışlıklardan bahsetmeyi düşünüyorum. Babamın hayatı bana hep örnek olmuştur. Onun çalışkanlığını, azmini, hırsını ve başarılarını hep kendime örnek aldım. Bunun yanında pişmanlıklarını, hayal kırıklıklarını, hatalarını da her zaman aklımın bir köşesinde bulundururum. Babam çalışmaya sekiz yaşında başlamış. Trenlerde insanların çakmaklarını doldururmuş on kuruşa. Ardından kariyerine çobanlık yaparak devam etmiş. Çocukluk ve ergenlik dönemi sürekli çalışarak geçmiş. Anlayacağınız hiçbir zaman çocuk olmamış benim babam. Kırmızı bir bisikleti olmamış. Arkadaşlarıyla dışarıda futbol oynayamamış. Onun için üç korner hiçbir zaman bir penaltı olamamış. Tek eğlencesi evden kaçıp Fırat nehrinin o güçlü akıntısına atlayıp birkaç arkadaşıyla yüzmekmiş. Eve döndüğünde dayak yiyeceğini bilmesine rağmen hiçbir zaman vazgeçmemiş bu eğlencesinden. Babaannem onu ıslak sopayla dövermiş eve döndüğünde. Babamın anlattığına göre çok otoriter bir kadınmış babaannem. Evde hep onun sözü geçermiş. Babamla her sohbet ettiğimizde anlatmadan edemediği bir anısı vardır. Kendi harçlıklarıyla bir bağlama almış ve kendi kendine öğrenmeye çalışmış. Anlattığına göre çok ta yetenekliymiş. Bir gün babaannem bağlamasını alıp babamın sırtında parçalamış ve müzik kariyeri de burada son bulmuş. Liseye geçtiğinde amcası İbrahim’in de desteğiyle siyasi olaylara karışmaya başlamış. İlk tabancasını da o vermiş zaten. Gençlik hayatı boyunca Dev Yol hareketinde çok aktif rol oynamış. Anlayacağınız başı beladan hiç kurtulmamış. Yurt dışına kaçmak zorunda kalmış ve böylece on beş yıllık İsviçre macerası başlamış. Bu süreç boyunca dünyanın her yerini gezmiş. Yeni kültürler ve insanlar tanımış. Yıllar sonra af çıkınca Türkiye’ye kesin dönüş yapmış. Bu dönüş sayesinde hayatının dönüm noktası olacak bir insanla tanışma şansını yakalamış. Kayseri’de belediyede tercümanlık yapan biriyle arkadaş ortamında tanışmış ve bir daha hiç ayrılmamışlar. Babamın ona o zamanlar nasıl hitap ettiğini bilmiyorum. Ama ben ona genelde ‘’Anne’’ derim. Hayatının bu döneminden sonra geçmişte kalan her şeyi silip kendine yeni bir hayat kurmaya karar vermiş. Çünkü artık kaybedeceği bir şeyi varmış. Babamın bu anlattıklarından anladığım bir şey varsa o da oğulların babasının yansıması olduğu gerçeğidir. Benim çocukluğumu, eğitimimi ve hayatımı ailemin yönlendirdiği bir gerçek. Ama bu olanları düşününce anlıyorum ki babamın bu işte rolü anneminkinden daha büyükmüş. Size biraz kendimden bahsedeyim. Çocuk yaşta bağlamaya ve gitara başladım. Hiçbir zaman siyasete bulaşmadım, sürekli sporla uğraşıyorum. Genellikle yüzme. Tanıdık geldi mi? Evet biliyorum. Babamın yaşayamadıklarını yaşıyordum ve pişmanlıklarından uzak duruyordum. Onun adeta küçükken olmak istediği kişi olmuştum. Ama bunları yaşarken gözden kaçırdığım bir durum da vardı. Benim hayallerim neydi? Benim pişmanlıklarım neydi? Babamın yansıması olmuştum ve buna kendi karakterimden bir tutam bile koyamamıştım. Sonra düşündüm ve aslında durumun tam olarak ta böyle olmadığını anladım. Ben zaten hep kendimdim. Eğer bir şeyi istemeseydim zaten yapmazdım ve bundan keyif almazdım. Bunu düşününce içim birden rahatladı. Geleceğimle, ileride kuracağım ailemle ilgili endişelerim vardı. Hepsi birdenbire yok oldu. Benim çocuğum zaten kendi hayatına yön verebilecekti. Tıpkı benim verdiğim gibi. Her oğul babasının yansıması olma yolunda ilerlese de kendi hayatına yön verebilecek ve kimliğini oluşturma konusunda kendi kararını verebilecek iradeye sahiptir. Kim bilir, belki baban gibi olmak