haberlerini sunmaktadır. Bu gazetenin hedefi ise okuyucuya yarının haberlerinin tahminini yaptıracak analizler sunmaktır. Böylesine özgün bir girişim yapılmasına rağmen 1992 yılında İtalya’da faaliyete başlayan gazetede ofisin patronu olan Simei, çalışanlarının birçok haber teklifini hedef kitleye uygun görmeyip geri çevirir. Bir gün Simei ile gazetenin bulmaca bölümünü hazırlayan Palatino konuşurken Simei “ Bizim okur ne bitkiden anlar ne de şifacının hangi bitkilerden yararlandığından. Garibaldi, Havva’nın kocası, dananın annesi, işte böyle soruları bilir sadece.” demişti. Medya organları seçtikleri hedef kitleyi kendilerine çekmek ve bundan kâr etmek amacındadırlar. Bunun için de Yarın gazetesinden verdiğim örnekteki gibi birçok yayın organı hedef kitlesinin kültür birikimini tahmin ederek yayınlarının kültür seviyesini düşürüyor, peki medyanın toplumu bilgilendirmesi ve aydınlatması bu şekilde nasıl mümkün olabilir? Kitleye yönelik iş yapanlar için cesaret bence çok önemlidir. Siyaset ve medya çok farklı alanlar da olsa cesaret konusunda Atatürk inkılaplarını örnek verebilirim. O dönemin meclisi barış görüşmelerinde ikilik çıkmaması adına 1 Kasım 1922’de saltanatı kaldırmıştır (Alpkaya 137). O dönem mecliste saltanat taraftarı çok sayıda milletvekili olduğu hâlde cumhuriyet 29 Ekim 1923’te kuruldu. Atatürk, dönemin zihniyetini yeni rejime yavaş yavaş alıştırarak cumhurbaşkanı seçilmişti ( G. Alpkaya ve F. Alpkaya 138). Sıfır Sayı’da yer alan Yarın adlı gazetenin Türkiye’de çıktığını hayal edelim. Asırlardır süren Osmanlı saltanatına son verip birkaç yıllık bir süreçte modern bir cumhuriyeti benimseyen halkın bir bulmacayı çözemediği için bir gazeteyi okumayı bırakabileceğini düşünebilir misiniz? Siyasetten bir diğer örnek de 15 Temmuz 2016 darbe gününden verilebilir. O gün CNN Türk kanalını izlerken Cumhurbaşkanı Recep Tayyip Erdoğan’ın canlı yayına bağlanışına şahit oldum. Erdoğan, yayında halkın gücünün üstünde bir güç tanımadığını söyledi. O gün halkın gücü, bu yüreklendirici konuşmanın üstüne darbeci askerlerin emrindeki yüzlerce askerin darbe yollarını kesti ve erler darbeci komutanlarından kurtarıldı. Erdoğan’ın hitabeti kullanma kabiliyetinin onun başarısındaki en büyük rolü oynadığına inanıyorum. Sanatta da halka güvenmek gerektiğini düşünüyorum çünkü 1 Ceyhun Emre Öztürk sanatçının sanat icra etmede en önemli amaçlarından birisi yapıtını seyircisine göstermektir. Halk tarafından takdir görmek uğruna eserini basitleştirmek sanatçının halka olan güvensizliğini yansıtır. Kanımca sanatçı, halka güvenip elinden gelen tüm incelikleri eserine katabilmeli. Medya dünyası, bulunduğu toplumların zihniyetini yoğurmaktadır ve bunu da bir sanat olarak sayabiliriz. Bu sanatın medyanın içinde yer aldığı topluma sorumlulukları olduğuna inanmaktayım. Sadece medya değil, kitleler üstünden kâr eden herkes yaptığı işte risk almalı ki halkı aydınlatmanın iç huzurunun yanında uzun vadede takdir edilsin ve ekonomik başarılar elde etsin. Yarın gazetesi çalışanları Sıfır Sayı’nın kurgusunun geçtiği zamanda medyayı doğru kullanmak yerine aldıkları maaşlarla günü kurtarmaya baktılar fakat bilinmeli ki bir ülkenin halkı yozlaştığında batan geminin içinde gazetecisi, siyasetçisi, sanatçısı da olacak… Kaynakça Alpkaya, Gökçen ve Faruk Alpkaya. 20. Yüzyıl Dünya ve Türkiye Tarihi. İstanbul: Bileşim Matbaa, 2004. 2 Burak Hayati Muslu HAYALLERİMİZİN YOLUNDA Hiç umudunuzu kaybedip hayallerinizden vazgeçtiğiniz oldu mu? Ya da hayatın zorluklarına güç yetiremediğiniz? Mutluluğa hasret kaldınız mı peki hiç? Tüm bu sorulara hayatın getirdiklerinden dolayı “Evet.” cevabı verilebiliyor maalesef. Peki, hayat insana ne getiriyor da umudumuzu kaybediyoruz, mutsuz oluyoruz hatta hayattan beziyoruz? Bir çare yok mu bu mutsuzluklara, umutsuzluklara? Her insanın bir hayali vardır bence, bu hayali gerçekleştirmek için de kafasında oluşturduğu bir yolu. Genellikle bu yol dümdüz, engelsiz ve direkt olarak hayale ulaşabilmeyi sağlayan bir yol gibi gözükür. Ama gel görelim ki hayat insanın karşısına hiç beklenmedik sıkıntılar çıkarır ve o dümdüz yolda birden tümsekler belirmeye başlar. Bazen tümsekler o kadar yükselir ki heybetli bir dağa dönüşür ve insan onun zirvesini göremeyince içindeki o altın değerindeki inanç olan umut yavaş yavaş kaybolmaya başlar. Ben bu durumu hayatımda çok kez tecrübe ettim. Ne zaman bir şeyi hayal etsem ve ona ulaşmayı kendime hedef olarak belirlesem karşıma hep sorunlar çıktı. Belli bir süre sonra artık bu sorunları kabullenmeye başladım ve hedeflerimden ve hayallerimden vazgeçtim. Ta ki bir hafta sonu Umudunu Kaybetme adlı filmi izleyene kadar. Bu filmde Chris Gardner adındaki bir adamın türlü türlü sıkıntılara rağmen hayallerinden hiçbir zaman vazgeçmeyişini görünce bir dönüp baktım kendime. Yaşadığım problemler gerçekten birer problem miydi? Artık şunu anlamıştım: Benim problem olarak gördüğüm şeyler aslında hayatta insanların karşısına çıkan problemlerin yanında bir toz tanesi kadar ufak kalıyordu. Daha sonra şunları sordum içimden: Peki, bu adam bu kadar sıkıntıya rağmen hayallerinden vazgeçmediyse ben niye vazgeçmiştim? Hayallerime giden nehirde yüzerken ufak bir akıntıya kapılınca neden gözlerimi kapatıp kendimi salıvermiştim? Oysa yapmam gereken sadece tutunacak bir dal bulmaktı ve bu dal da umuttu. Hayallerimin yolunda umudun önemini çok iyi kavramıştım artık. Umut sahip olmam gereken ilk şeydi bu yolda. Peki, bu kadar mıydı? Sadece umutla hayallerime ulaşabilecek miydim? Biraz düşününce cevabın hayır olduğuna karar verdim. Çünkü hayallerime giden nehirde sadece bir dala tutunup olduğum yerde durmak beni hayalime ulaştırmayacaktı. Eğer çabalarsam ve yüzmeye devam edersem hayalim gerçek olacaktı. İşte burada çalışmanın önemini anladım. Aslında bunu kendi hayatımda yaşadığım şeylerden de çıkarabilirdim. Ama benim atladığım nokta galiba günlük hayatta elde ettiğim bazı şeylerin bile küçük birer hedef ve hayal olduğuydu. Buna örnek olarak okul hayatımda girdiğim sınavları verebilirim. Bu sınavları geçmek de aslında bir hedef, bir hayaldi ama ben hiç böyle düşünmemiştim. Kendimi sadece büyük hayallere şartlandırmış ve bu küçük hayalleri görmezden gelmiştim. Çalışarak bir hedefe veya bir hayale ulaşılabileceğini bilmiyordum. Fakat artık şunu anladım ki nasıl küçük hayallerime çalışarak ulaştıysam büyük hayallerime de aynı yoldan ulaşabilirim. Hayaller bir insanın sahip olabileceği en önemli değerler bence. Hayalleri gerçekleştirmek ise yine insanın kendi elinde. Eskiden böyle düşünmüyordum ama. En ufak bir problemde ya hayalimden büsbütün vazgeçiyordum ya da umudum azalıyordu. Fakat artık umudun önemini ve ayrıca çalışmadan bir hayali gerçekleştirmenin mümkün olmadığını anladım. Yapmam gereken tek şey kaldı: Hayallerimi en güzel şekilde belirlemek. Umuyorum ki bu belirleyeceğim hayaller umutla ve çalışmayla gerçek olacak. Size de tavsiyem şu ki hayallerinizi koruyun, umudunuzu ne olursa olsun kaybetmeyin ve hayallerinize çabalamadan ve çalışmadan ulaşamayacağınızı unutmayın. Kaynakça Umudunu Kaybetme. Yön. Gabriele Muccino. 2006. Culver City, CA: Columbia Pictures, 2007. DVD. HAYVAN SOYKIRIMI Bir insanın kalbindeki kadı lokmasıdır1güç. Sen, yılların kök saldığı damarlarınla toprağı sıkıca tuttuğunu zannederken o, kalbinin yumuşak toprağına düştü mü bir kez, içten içe kemirmeye başlar seni. Derinlerinde yuva yapmış bu paraziti önce kimse fark etmez. İnsanlar gezer bahçelerinde, dokunurlar kalbinin yumuşak topraklarına. Kimisi su verir, kimisi güneş olur. Ancak kimse bilmez sana verilen suyun da, üzerinde ışıyan güneşin de boşa olduğunu. O güç denen kadı lokması küçük bir larva olarak doğar içinde önce. Nereden gelir, ne getirir onu kimse bilmez. Sonra, senin için faydalı ne varsa onlardan beslenerek büyümeye başlar. Büyüdükçe büyür, bencilleşir ve bir gün ele geçirir gövdeni. Kendinden başkasını düşünmez, yaşamak için tüketir seni ve sen sana bir şey olmaz zannederken kendi içindeki parazitin kurbanı olursun. Daha yaz gelmeden kurur kalırsın baharın tatlı sıcağında. Gücün biz insanları muazzam bir ölçüde bozduğuna inanırım. İnsanların diğer canlılara, özellikle hayvanlara karşı güçlerini kötü yönde kullanmaları en büyük problemlerimizden biridir bence. Peki, nedir insanoğlunu diğer canlılardan üstün ve güçlü kılan? Aklımız. Hayvanların aksine aklımızı kullanabilmemiz bizi daha güçlü yapar. Burada olay daha güçlü olup olmamak da değil zaten. Şöyle ki bazen bir ayı karşısında daha savunmasız ve güçsüz kalabiliriz, her zaman güç bizde olacak diye bir şey yok. Böyle bir durumda ayı tarafından avlandığınızı, şöminesinin önüne postunuzun serildiğini ve ayının postunuzun üstünde sevgilisiyle seviştiğini düşünün ya da bir geyiğin kafanızı vücudunuzdan ayırdıktan sonra duvarını sizin kafanızla süsleyip, arkadaşlarına sizi nasıl avladığını anlattığını. D emem o ki güce sahip olup olmamak değil asıl meselemiz, hâlihazırda sahip olduğumuz güçle şımarıp, diğer canlıların haklarını görmezden gelmemiz. Üstüne üstlük bu güçten pay biçerek kendi isteklerimiz için hayvanlara işkence etmemiz zalimliğin ve acımasızlığın dik alasıdır. 1 Bitki köklerinden beslenen bir böcek türü. Geçenlerde sosyal medyada çokça tepki toplayan, ünlü markaların yapmış olduğu hayvan katliamına denk geldim ve sonrasında bu konu üzerinde biraz daha araştırma yapmaya karar verdim, o ünlü markaları kullanan arkadaşlarıma daha etli, kemikli kanıtlarla gitmek için. Ben de müşterisiydim bu markaların ama yapmış oldukları katliamı görünce hem kendime hem de insanların gelmiş olduğu noktaya çok üzüldüm. İzlediğim videoların birinde kürk için tilkinin derisini canlı canlı yüzüyorlardı. Evet, bunları burnundan kıl aldırmayan ablalarımızın talepleri üzerine yapıyorlardı. Bu ablalarımız yeri gelince bir numaralı hayvan hakları savunucuları olurlar ve hepsinin evinde beslediği köpekleri, sosyal medya hesaplarını köpekleriyle dolduran binlerce ‘samimiyetsiz’ fotoğrafları vardır. Beni asıl rahatsız eden noktaysa bu ablalarımızın durumun farkında oldukları halde bu vahşet karşısında seslerinin çıkmaması ve bu ürünleri kullanmaya devam etmeleridir. Ne kadar küçüldük, ne kadar duyarsızlaştık insanoğlu olarak. Bu markaları kullanmaya devam etmek yerine protesto etsek eminim ki bu katliamı durdururuz çünkü biz insanların talepleri üzerine üretiliyor o yılan derisi çantalar, fildişi kolyeler ve bu şekilde uzayıp giden bir liste. Küçük bir not düşmek isterim: evimizde kullandığımız süsler ya da boynumuza astığımız fildişi kolyelerimiz yapılırken fillerin kafaları parçalanıyor. Çoğumuzun evinde vardır fildişinden yapılma süsler. Düşünsenize, salonda köşedeki dört ayaklı masanın üzerinde duran ufacık süs için kafanızın parçalandığını. Böyle söyleyince ne kadar korkunç geliyor kulağa, değil mi? Ama maalesef aynısı fillere yapılıyor. Yapılma sürecini bilmeden bilinçsizce almış olabiliriz ama benim burada asıl amacım bazı şeylerin farkına varmamızı sağlamak. Çünkü ben araştırana kadar bu katliamın boyutunu bilmiyordum ve bunu öğrendikten sonra daha fazla araştırmaya başladım bunun sonucundaysa alışveriş yaparken daha dikkatli davranmaya başladım. Yine bir gün bu konuyla alakalı derin araştırmalara dalmışken Brent Stirton’un çekmiş olduğu ödüllü olan bu fotoğrafa rastladım. Fotoğrafta görmüş olduğunuz çift boynuzlu gergedan, boynuzunu almak isteyen avcılar tarafından susturuculu av tüfeğiyle öldürülmüş. Kim bilir hangi firmaya kaç para karşılığında sattılar bu boynuzu. Kim bilir yine insanların hangi isteğini karşılamak için acı çekti insanın gücü karşısında âciz kalan bu gergedan. Bu fotoğraf zalimliğin boyutunu çok net bir şekilde gözler önüne seriyor. Yapılan diğer katliamlara da baktığınızda hayvanların duruşlarından ve bakışlarından çektiği azabı iliklerinize kadar hissedebiliyorsunuz. Onların acı çektikleri bu kadar aşikârken neden devam ediyoruz aynı şeylere? İnsanlığın karşısında âciz olan bu canlılara aynı azabı neden yaşatıyoruz her seferinde? Bazı insanların vicdani duygularını tamamen yitirmiş olduklarını düşünüyorum, gergedanı boynuzu için öldüren zalimler gibi. Bazılarımızın ise farkında olmadan bu vahşete destek çıktığımızı düşünüyorum. Yukarıda da dediğim gibi insanların ve kendimin üzerinde bu konu hakkında daha fazla farkındalık yaratmak istiyorum. Sosyal medya hesaplarımda da bu konu üzerine yoğunlaştım bir dönem çokça ve birkaç kişinin de olsa bazı şeylerin farkına varmasını sağladığım için çok gururlu ve mutluyum. Meryem ERKOÇ 21502781 Kaynakça https://www.worldpressphoto.org/collection/photo/2017/nature/brent-stirton Sena Tulukcu Dilimdeki Prangalar Dilimdeki Prangalar Dünya ucu bucu olmayan bir sessizliğe büründü sanki. Kulaklarıma cümlelerlerden çok sessizliğin ortalığı yakıp kavuran tiz sesinden başka bir ses gelmez oldu artık. Cümleler mi tükendi de herkes birden durdurulamaz bu sessizlik sürecine girdi? Yoksa korkularımız, kelimelerimiz önüne bitmek tükenmek bilmeyen bariyerler mi koydu? Bu bariyerler yüzünden ben artık konuşmaya korkar oldum. Korkuyorum, çünkü konuşursam canımın yanacağının farkındayım. Konuşursam, tek bir kelimemin bile ansızın benim geleceğimin baş rol oyuncusuna dönüşmesinden korkuyorum. İnsanların yüzünde de benim yaşadığım bir korkuyu âdeta aynaya bakarmışcasına görmem çok da zor olmuyor. Ne yazık ki, düşüncelerimiz korkunun egemenliği altında bedenimiz dışına çıkamadan zihinlerimizde hapis hayatı yaşıyor. Düşünce özgürlüğü… Ne kadar da tanıdık bir kavram gibi gözüküyor aslında. Ne yazık ki benim gözümde artık sadece tozlu raﬂarda yıllanmaya bırakılmış bir kitap, hayal meyal hatırlanan silik bir anıyı anımsatıyor. Bu gidişle de insanların kişi hürriyetleri çerçevesinde düşüncelerini karşı tarafa yansıtması bir ütopyadan öteye gidemeyecekmiş gibi duruyor. Ne zaman kaybedildi ki insanların birbirlerine olan saygısı? Ne zaman başladı ki birbirimizin düşüncelerine olan bu tahammülsüzlük? Ne zaman yasaklandı dilimizden dış dünyaya özgürce dökebileceğimiz sözler? Sorular, sorular, sorular… Bitmek tükenmeyen bu sorular benim uykumu kaçırmaya yetiyor ve artıyor bile. Sözlerden o kadar korkuyor ki kimi insanlar gerçekliği kılıca dönüşür de biri inanır diye içleri gidiyor. Susman lazım… Konuşursan duyarlar çünkü seni. Duyarsa biri senin sözlerini, toplumdan dışlanabilirsin, eleştiri yağmuru altında karalanabilirsin, tırnaklarınla elde ettiğin statün daha gözünü bile açıp kapayamadan ayaklar altına alınabilir. Bu korku insanları maskeler giymeye yönlendiriyor. Kişiler dinlerini, mezheplerini, yaşayışlarını, cinsel kimliklerini, siyasi düşüncelerini söylemekten çekiniyorlar. Küçük kara kutular içinde ﬁkirlerimizle yaşamaya çalışıyoruz. Çünkü toplumun durdurulamaz baskısı hepimizin diline prangalar vuruyor. Bununla da kalmayıp sadece düşüncelerini ifade ettikleri için dillerindeki prangaların yeterli gelmeyip, bileklerine de prangalar takıp hapise gönderilen kişilerin hikayelerini görmek çok da güç bir durum olmaktan çıktı. Bir kuş misali kafeslere kapatılıyor kimliklerimiz, düşüncelerimiz, benliklerimiz… Oysa ki sözcüklerimiz değil midir bizim kim olduğumuzu belirleyen mihenk taşları? Sözcüklerimiz gerek içinde bulunuyor olduğumuz dünya şartları, insanların düşünceleri, toplumun bu güne kadar süregelmiş ve devam edeceği konusunda şüphemin bulunmadığı baskısı ve daha birçok dış etken nedeniyle sınırlanıyor. Düşüncelerimizi içimizden geldiği gibi konuşabilmek, dış dünyaya yansıtabilmek varken, bu dış etkenlerin yarattığı korku nedeniyle kafesler içinde mahsur kalmış vaziyette bulunuyoruz. Düşünceler kapatıldıkları yerde durduğu müddetçe korkuya dönüşmekte ve en nihayetinde bu korku insanları içinden çıkılması güç bir hâle sokacak gibi görünüyor. Gün geçtikçe, bu durumun da sonucu olarak insanlar arasında samimi bir iletişimin bulunması olanaksız gibi olacak. Korku insanları genel ve tek düze bir biçime sokuyor. Bizi farklı yapan, insanları kendine has yapan ana öge düşüncelerimizdir. Her insanı renk paletinden birer renk gibi düşünürsek eğer içinde bulunulan bu korku herkesi bir kara delik misali bir siyaha dönüştürüyor. Dilimize bağlanmış olan bu prangaların anahtarı bizim elimizde. Dünyayı bu ucu bucağı olmayan karanlıklardan kurtarıp rengarenk bir hâle sokabilmek de tabii ki. Mustafa Kemal Atatürk’ün de dediği gibi ‘‘Her fert istediğini düşünmek, istediğine inanmak, kendine mahsus siyasi bir ﬁkre malik olmak, seçtiği bir dinin icaplarını yapmak veya yapmamak hak ve hürriyetlerine maliktir. Kimsenin ﬁkrine ve vicdanına hakim olunamaz.’’ Bunun bir gün başarabileceğine dair inancım tam. Rabia Betül Yurdakul SÖZ GÜMÜŞ, SÖZCÜK ALTIN Nefes almak, su içmek, beslenmek kadar zaruri olan bir şey daha vardır hayatlarımızda: Kelimeler. Onlar hayatta kalabilmemiz için aklımızın ürünlerini sunan aracılardır. Bazen harflerin rastgele yan yana gelerek kelimeleri oluşturduğuna inansam da sonrasında fikrimi değiştiriyor, onlarca mana taşıyabilen bu küçük yapıların tesadüf eseri dünyamızı anlamlandırıyor olmasının saçma olacağına inanıyorum. Sözcükler sanılanın aksine çok güçlü ve etkili birer araçtır. Gündelik yaşamda hunharca tükettiğimiz ve kimi zaman küçük oyunlarla katlettiğimiz kelimeler, biz farkına varamadan, etkisini yavaş yavaş ve sinsice gösterir. O anda iki muhtemel sonuç vardır: Ya zihninizden geçenleri istediğiniz gibi aktarabilmişsinizdir ya da kendinizi rezil etmişsinizdir. Çünkü bu küçük ama tehlikeli oyuncakların mekân ve zamana göre farklı kılıklara bürünebilme özelliği de vardır. Bir önceki paragrafta bahsetmiştim. Kelimeler güçlü araçlardır. Sanırsam onların bu güçlerine inanarak biz insanlar da en az kelimeler kadar güçlü ve önemli olan duygularımızı onları kullanarak ifade ediyoruz. Aslında tek aracımız sözcükler değildir: Renkler, notalar ve daha pek çok fırsat sunar doğa ruhumuzdakileri aktarabilelim diye. Yine de pek çok insanın ilk sığınağı kelimelerdir hatta bazen sayısız kelimenin bir teki bile yeterlidir; kısa, küçük, yalnız olmasına rağmen. Ne zaman, nerede, ne için söylediğini bilmesem de bu bağlamda kullanmak istediğim bir Vedat Türkali sözü var: “Önemli şeyler uçar gider, bir küçük ayrıntı kıymık gibi batıp kalır bellekte”. Ayrıca bir araç bizi sadece A noktasından B noktasına götürebilirken kelimelerin evrenin derinliklerinde gezintiye çıkarma gibi inanılmaz bir özelliği de vardır. Yalnız, küçük bir kelimenin bu işi başardığı görülse de sıklıkla bir grup halindeyken bu işin üstesinden rahatça gelebiliyorlar. Bazen hiç tanımadığımız bir sesin eşliğinde bazen de iki kalın kapak arasında gözlerimiz şahitliğinde bambaşka hayatları yaşatıyorlar, aynı zamanda bir hayatı anlatmamıza da yardımcı oluyorlar. Nadiren ya da kendi adıma konuşursam, sık sık içimize kamp kuran dertlerimizden şikâyet ederiz. Temiz havayı solumak yetmez, çikolata paketleri de Everest gibi karşımıza dikilir. Oysa tek ihtiyacımız sözcüklerdir. Boş bir duvara konuşmak anlamsız gelse de pek çok insana, benim için boş kâğıdı kalemle doldurmak arasında pek farkı yoktur. İçinizden kelimeler döküldükçe hissettiğiniz huzuru çoğu zaman hiçbir çikolata veremez. O yüzdendir ki insanın yemeye, solumaya ve kelimeye ihtiyacı vardır. Peki, içimizi dökerken kelimelerin arkasına mı saklanalım yoksa onları ardımızda mı bırakalım? Bir başka deyişle, ağaçlarla dolu bir ormanda kaybolur gibi kelimelerin arasında mı kaybolalım yoksa küçük ve yalnız kalsalar daha mı iyi ifade etmiş oluruz kendimizi? Bu soru uzun zamandır edebiyat dünyasının kafasını da kurcalıyor. Kimisi derdini uzun uzun anlatmayı seviyor kimisi de kelime tasarrufunu. Cümlenizi uzatsanız kelimeleri gereksiz kullanmış oluyor, anlatım bozukluğuna sebebiyet veriyorsunuz; tek bir kelimenin sonuna nokta koysanız anlaşılmaz oluyorsunuz, eksik ya da yarım. Ama benim için bozuk duygu yoktur. Bin kelime ile anlattığınız mutluluğunuzu bozan şey anlatımınız olamaz. Ya da tek kelime kullandığınız vakit mutluluğunuz yarım kalmaz. Kulaklarım çınlıyor! Eminim; yanlış düşündüğümü, her dilin kendine özgü kuralı olduğunu söylüyorsunuz. Haklısınız, her dilin yine kelimelerle ifade edilen görünmez kuralları var. Ama sizce de bir yazarın, düşünürün ya da şairin zincirleri kırmak istemesi normal değil midir? Hissettiklerini, düşündüklerini, Rabia Betül Yurdakul önemsediklerini satırlara dizerken kalbinden geçen kelimeyi oracıkta kullanıvermesi suç olmamalı. Üstelik zaman geçtikçe sakladığı, susmak zorunda kaldığı her kelime insanın hem omuzlarına hem yüreğine ağır birer yük olur. Murathan Mungan’ın bir şiirinde dediği gibi içimizin gücü, dış mihraklar karşısında içimizin göçüğüne dönüşüverir. Son olarak, kıymık gibi batıp kalacak o küçük şey binlerce kelimenin veya birkaçının arasında elbette bulunur. Yeter ki bir bellekten başka bir belleğe aktarılmak istensin… KAYNAKÇA Mungan, Murathan. Solak Defterler. İstanbul: Metis Yayıncılık, 2016. Türkali, Vedat. Bekle Bizi İstanbul. İstanbul: Ayrıntı Yayınları, 2015. Ali Yümsel 21601841 DEĞİŞTİRMEK İSTEDİĞİNE EMİN MİSİN? Geçmişte sevmediğiniz, utançtan yerin dibine girdiğiniz, keşke hiç yaşanmasaydı dediğiniz bir olayı mutlaka yaşamışsınızdır. Peki, bir gün birisi gelse ve size elinde bir zaman makinesi olduğunu, sizin de kullanmanıza izin vereceğini ancak geçmişe dönmek için sadece bir hakkınız olduğunu söylese ne yapardınız? Geri dönüp o olayı değiştirirdiniz değil mi? Tabii ki bunu yaptığınızda bir paradoks oluşup dünyayı yok ederdi muhtemelen ama işin bilimsel yanını bir kenara bırakırsak, bu olayın var olmaması veya en azından değiştirilmesi ne kadar etki ederdi hayatınıza? Hepimiz, hayatımızda bir şeylerin yanlış olduğunu, birçok şeyin aslında daha iyi olabileceğini hissederiz. Yaptığımız ve bazen de keşke yapsaydım dediğimiz şeyler yüzünden pişmanlık duyarız. Hatta geçmişimizde yaptığımız bu şeyleri değiştirmek isteriz kimi zaman. Ancak bizi biz yapan şeyler aslında geçmişimizde yaptığımız bu şeylerdir. Hatta hatıralarımızdaki iyi anılardan daha çok etkileri vardır üzerimizde. Çünkü bu kötü anılar hafızamızda öyle yer ederler ki bir daha aklımızdan çıkaramayız. Benzer durumlarla karşılaştığımızda tekrar aynı hataya düşmemek için sürekli bilinçaltımızın bir köşesinde bulundururuz bu anıları. Bir çocuk düşünün mesela. Bu çocuk arkadaşlarıyla oynadığında ve eğlendiğinde arkadaşlarını sever ve tekrar onlarla oyun oynamak ister. Ancak eğer bu arkadaşlarından biri bir gün ona kötü davranırsa bu arkadaşının bu hareketi onun aklına kazınır ve o arkadaşıyla bir daha oynamak istemez. Arkadaşı kendini affettirmek için özür dilese bile ona daha dikkatli yaklaşır. Atalarımız da benzer durumlar yaşamışlar ki şu atasözünü dile getirmişler: “Sütten ağzı yanan yoğurdu üfleyerek yer.” Bu insanlığın doğasında vardır. Yaptığımız hataları bir daha yapmamak için elimizden geleni yaparız. İşte tam da bu yüzden nasıl yapılacağını bildiğimiz şeyleri bile kendimiz deneyimledikten sonra daha iyi öğreniriz. Tabii ki yaşadığımız her olayın bizim için bir önemi vardır. Yaşadığımız birçok olayı –özellikle de güzel olanları- hiçbir zaman aklımızdan çıkarmak istemeyiz. Ve bu olayların hepsi az veya çok, direkt veya dolaylı bir şekilde hayatımıza etki eder. O andan itibaren de hayat daha farklı bir hal alır. Hayattaki bu değişim kaçınılmazdır. Herkes, yaşadığı olaylar sayesinde değişir ve gelişir. Bu değişime alışmak ise insanların en önemli özelliklerinden biridir bana göre. Hatta resmen bu değişimi ister çoğu kişi. “Her gün aynı olan bir hayat oldukça sıkıcı olurdu zaten” tarzı sözler söylerler bu konuda. Değişime ayak uyduramayanlar ise bir nevi dışlanır. Predestination filmi ise bu tarz bir değişimi oldukça karmaşık bir yoldan anlatıyor. Geçmişini değiştirme şansına sahip olan ana karakter geçmişte kendisiyle karşılaştığında bu anıyı değiştirmekten vazgeçiyor çünkü kendi kişiliğini kazanmasında o anının önemini kavrıyor. İşte girişte o soruyu sormamın asıl sebebi buydu. Geçmişimizden bir anıyı değiştirmek bize sağlayacağı yarardan çok zarar verir, bizim kişiliğimizi bile değiştirebilir. O olayı değiştirmek başkalarının önünde küçük düşmemizi önleyebilir o an için. Ancak sonrasında çıkarmış olduğumuz ders ve almış olduğumuz tedbirler de o olayla beraber yok olacağı için göreceğimiz zarar daha büyük olacaktır. Önemli olan yaptığımız hatalardan çıkardığımız dersler sayesinde tekrar aynı hataya düşmemektir. Kötü olaylar ve yapılan hatalar zamanla affedilir çünkü. Bu noktada Doctor Who isimli ünlü İngiliz televizyon dizisinden alıntı yapmak istiyorum: “Unutmak insanların süper gücüdür.” Bu söz üzerine düşünüldüğünde o kadar doğru geliyor ki insana… İşte bu “unutma gücümüz” yardım eder yaşadıklarımızın unutulmasına. Affetmemizin temelinde olayları unutmamız yatar. Bu şekilde unutamıyor olsaydık insanlık hissi hiçbirimizin içinde kalmazdı. Bütün bu yazıda anlatmaya çalıştığım şey aslında elimizde var olan hayatın ne kadar değerli olduğudur. İçerisindeki herhangi bir olayı değiştirmeyi istemek, daha iyi bir hayatın olacağına inanmak sadece hayatımızın gerçek değerini göremediğimizi, bu hayata yeterli değeri veremediğimizi gösterir. Bu kadar değerli bir şeye sahipken bir insanın yapabileceği en iyi şey, yaşamdan olabildiğince zevk almaktır. Şunu kesinlikle söyleyebilirim ki ben şimdiye kadar geçen hayatımdan oldukça mutluyum ve eğer önüme böyle bir şans gelseydi, hayatımdaki hiçbir şeyi değiştirmezdim. EMRE CENGİZ Barışa Hasret Surlar 9000 yıllık tarihe sahip, Mezopotamya’nın göz bebeği, Kürtlerin Amed’i, Ermenilerin Dikranagerd’i ve günümüzün Diyarbakır’ı.. Adına birçok türkü, öykü, kitap yazılan bir şehir. Bugüne kadar adına yazılan birçok kitabı inceleme fırsatı bulmama rağmen, bunlardan bir tanesi var ki, derin izler bıraktı hafızamda. Hiç bulunmadığım Diyarbakır’ı sanki 40 yıllık Diyarbakırlıymış gibi bağrıma bastım. Mehmet Atlı’nın Hepsi Diyarbakır adlı eserinden söz ediyorum. Çoğu insanımızın maalesef sadece karpuzunu ve surlarını bildiği Diyarbakır’a öyle bir perspektiften bakıyor ki Atlı, Diyarbakır’ı yaşatıyor âdeta okurlarına. Peki ya gerçekten Diyarbakır anlatıldığı gibi onlarca etnik kökenin kardeşlik, hoşgörü, barış eksenine bir arada yaşadığı bir şehir mi? Şüphesiz ki günümüzde sadece sosyal medyayı, televizyon kanallarını takip eden, realiteden bihaber birçok insan Diyarbakır’ı terör olaylarının, etnik çatışmaların merkezi olan bir şehir olarak biliyor. Kısmen haklı olmalarına rağmen, bir şehri sadece olumsuz yönleriyle tanımlamak, kültürünü, tarihini, yaşam biçimini hiçe saymak ve her şeyden önemlisi şehrin kendine has etnik yapısını görmezden gelinmesine binlerce yıllık kardeşliğin bozulmasına yol açar. Kitabın alt başlığı olarak yazar tarafından kullanılan “herkesin bildiği, kimsenin bilmediği” tanımlaması günümüz Diyarbakır’ını o kadar iyi tanımlıyor ki aslında, bu tanımdan yola çıkarak Diyarbakır’ın bize tanıtıldığından çok daha farklı bir şehir olduğunu anlayabiliriz. Kaçımız mesela “Amed”i, “Dikranagerd”i biliyoruz? Kaçımız o topraklarda yaşayan Kürt, Ermeni, Süryani, Arap nüfusunun toplamının Türk nüfusundan daha fazla olduğunu biliyoruz? Türkiye’nin etnik çeşitlilik bakımından en zengin şehitlerinden biri olan Diyarbakır’da nasıl oluyor da binlerce yıllık kardeşlik son yıllarda yerine gerginlik ve kaosa bırakıyor? Bu soruların cevabı toplumsal bir gerçekliği de içinde barındırıyor aslında. Üşengeçlik ve cehalet günümüz toplumsal problemlerinin temelini oluşturan iki unsur olmakla birlikte, özellikle de Türk toplumunun içerisinde bayağı yaygın olan problemlerdir. Ana akım medyanın sunduğu her türlü habere sorgusuz sualsiz itimat eden, araştırmaktan, okumaktan ve dolayısıyla bilinçlenmekten uzak insan güruhu toplum içerisinde var oldukça maalesef ki Diyarbakır gibi birçok şehrimizi, sadece şehirlerimizi de değil o şehirlerde yaşayan farklı etnik gruplardan birçok insanımızı kaybetmeye devam edeceğiz. Hoşgörü, barış içerisinde bir arada yaşayabilmenin öncelikli koşuludur. Hoşgörülü olabilmek için ise empati kurmak, insanlar anlayabilmek gerekir. Şuan ülke olarak içinde bulunduğumuz acı tablo maalesef hoşgörüsüzlükten, tahammülsüzlükten kaynaklanmakta. Bu ülkede farklı renklerde, dillerde insanların olduğunu farklı kültürlerin yaşandığını görmezden gelerek, ana akım medya unsurlarının asimile politikalarına bilerek ya da bilmeyerek destek vererek barışı kendi ellerimizle yok ediyoruz. Binlerce yıllık kardeşlik şiarından, günümüz kargaşa ortamına nasıl geldiğimizi araştırmalı toplumca öz eleştiri vermeliyiz. Çanakkale’de, Sakarya’da, İnönü’de sırt sırta vererek ölen ceddin torunları şu an birbirini katletmekte. Çünkü bizler farklı kültürleri görmezden geliyoruz. Onları tanımıyoruz, haklarında ne bir kitap ne bir yazı okumuyoruz, gidip görmüyoruz yaşadıkları şehirleri. Bu da bizi orada yaşayan insanlara yabancılaştırıyor. En nihayetinde bazı problemler de baş gösteriyor zamanla. Bu problemler sadece insanlar arasındaki problemden ibaret değil, şehirlerde yaşanan sıkıntılardan dolayı zarar görüyor, tarihi şehirler yok olmaya yüz tutuyor. Kitapta bahsi geçen doğal ve tarihi güzellikler şu an bir bir tahrip oluyor Diyarbakır’da. Burada suçlu kim? Hepimizin suçu var burada aslında. Barışı sağlamak bu kadar kolayken toplumca zor olanı, bir birimizle savaşı seçiyoruz. Peki kim kârlı çıkıyor bu savaştan? Elbette doğa, ve şehirler dahil hiçbirimiz. UNESCO’nun Dünya Miras Listesi’nde bulunda Diyarbakır Surları şu an harabeye dönüşmek üzere. Pek çok tarihi bina zarar görmüş durumda. Bir şehir, bir tarih gözlerimizin önünde yok oluyor ve maalesef ki biz sadece televizyonlardan seyrediyoruz olanları. Dilimiz, rengimiz farklı olabilir, fakat aynı ülkede yaşıyor, aynı havayı soluyor, aynı sudan içiyoruz. Toplumsal birlikteliğimizi geliştirmek, gerçek manada bir ülke olabilmek için birbirimizin kültürünü bilmeli, birbirimizi anlamalıyız. Kitapta bahsi geçen “ötekileştirme” kavramının ortadan kalkması ulusal barışın yeniden sağlanması için çok önemli bir adım. Bu adımı ise bu ülkenin vatandaşları olarak bizler atmalıyız. Geçmişimizden feyz almalı, geleceğimizi barış ve hoşgörü temelleri üzerine inşa etmeliyiz. Aksi hâlde yanı başımızda alev alev yanan komşu Orta Doğu ülkelerinden bir farkımız kalmaz. Diyarbakır, Amed ve Dikranagerd, adı ne dersek diyelim, orası bizim şehrimiz, oradaki insan bizim insanımız, o surlar bizim surlarımız bunun farkına geç olmadan varılmalı. Anadolu sofrasından Diyarbakır karpuzu hiç eksik olmamalı. Hepimize yetecek kadar yer var bu ülkede, kolayı varken zoru seçmekten artık vazgeçmeliyiz. Kaynakça: Atlı, Mehmet. Hepsi Diyarbakır. İstanbul: İletişim Yayınları, Mart 2015. 2.Baskı Fırat Avşar Göç: Değişen Hayatlar Kesişen yolların birleştiği topraklarda her birimizi geçmişimizden gelen gölgeler takip ediyor. Bazen farkında olarak bazen olmayarak kaderimizi belirliyor bu gölgeler. Orhan Pamuk Kafamda Bir Tuhaflık adlı kitabında, bir boza satıcısı olan Mevlüt karakterinin ve onun yaşadıkları ve tecrübe ettikleri çerçevesinde, köyden kente göç eden insanların yeni hayatlarına alışma sürecine ışık tutuyor. İstanbul’da sıklıkla geçtiğim sokakların yıllar içerisindeki değişimine tanık olmamı sağlayışının yanında, çizilen realist İstanbul portresi insanı düşüncelere sürüklüyor. Yalnız bir bireyin topluma karşı çaresiz duruşu, toplumun bir parçası olma isteği ve hiç tanımadığı bir coğrafyada tanımadığı insanlarla yaşamını devam ettirmek zorunda kalması göç eden insanların yaşadığı bunalımı fark etmemi sağladı. Ağırlıklı olarak köyden kente göç eden insanların yol açtığı dengesiz nüfus ve gelir dağılımının o bireyler üzerinde bıraktığı etki ve o dönemdeki toplumumuzun verdiği tepki, günümüz Türkiyesi’ne göç edenlerin dünyasından bakmama sebep oldu. Kendimi Mevlüt’ün yerine koyduğumda ve şehir hayatına karşı yaşadığı zorlukları düşündüğümde sorgulamam gereken birçok soruyla karşı karşıya kaldığımı hissettim. Kendi memleketini bırakıp daha önce alışık olmadığı bir şehre yerleşme ihtiyacının neden bu kadar ağır bastığının cevabını da birçok insan bilmiyor aslında. Sadece maddi yönden bakıldığında bile doyurucu olmayan kent yaşamı, göç eden kesim için özellikle ilk yıllarda zorlukları beraberinde getiriyor. Alışılagelen tek katlı ve kişiye ait mülklerin yerini büyük şehirlere gelindiğinde çok katlı ve dar evlere bırakışı, bana göre kültür çatışmaları ve yozlaşmayı hızlandıran etkenlerin en büyüğü. Sadece ebeveynlerin değil, çocuklarında uyum sürecinde karşılaştığı sorunlar büyüklere oranla ruhlarında daha derin izler bırakabiliyor. Özellikle çocuklar için iş görüldüğü kadar kolay değil. Hayatlarının en hassas dönemlerinde neredeyse hayatını tamamen değiştirecek bir karar alınıyor ve onlar için yepyeni bir hayat başlıyor. Yeni bir ev, coğrafya, şehir, mahalle, okul… Bu şansız çocuklardan biri de benim çok sevdiğim arkadaşımdı. İlkokulda tanışmıştık. Çekingen ve utangaç tavırlarına, sessizliğine, birden bire gözlerinin dolmasına ve kendini sınıftan izole etmesine anlam vermekte zorlanırdım. Herkes onu o tavırlarıyla kabullenmişti, öğretmenimiz bile. Aynı mahallede otururduk, haliyle okul yolumuz da aynıydı. Bir gün okul yolunu birlikte yürümeyi teklif ettim ve tanıştık. Bu kadar saf ve temiz kalpli olabilirdi bir insan. Ben de herkes gibi çok utangaç olduğunu düşünürdüm o zamanlar. Bence yanılmışız. Özgür utangaç 1 değildi, sadece içinde bulunduğu durum onu bu şekilde hareket etmeye zorluyordu. Bir düşünün, Kars’ın bir köyünden ülkenin en büyük şehrine geliyorsunuz. Her yerde arabaları, otobüsleri ya da ilk defa denizi görüyorsunuz, şehrin gürültüsüne ve kalabalığına tanık oluyorsunuz. Hâl böyle olunca Özgür’ün içine kapanması, tepki verememesi, bulunduğu ortamı ve durumu tam algılayamaması ve aşırı korkması gibi birçok hissi ve duyguyu bir arada yaşaması kaçınılmaz olmuştu. Ve maalesef o bu duygularla savaşırken bizlerin Özgür’e bakışı hiçbir zaman samimi ve içten olmamıştı. Vaziyet buydu. Özgür yedi yaşındaydı ve herkes ondan bir anda her şeye uyum sağlamasını bekliyordu. Yedi yaşındaki bir çocuk için bir anda bu kadar radikal bir değişime alışmasını beklemek mantıklı mıydı ya da kabul edilebilir miydi? Sanırım benim cevabım çok belirgin. Yukarıda kendi hayatımdan aktarmaya çalıştığım örnek, bireylerin ve özellikle çocukların psikolojisi ve geleceğinin göç yüzünden ne kadar etkilenebileceğini gösterir nitelikte. Gelecekle ilgili aşırı ümitsizlik, depresyon, uyku sorunu ve suçluluk duygusu gibi çok farklı psikiyatrik belirtiler ile mücadele eden bu insanları sadece bizler gibi hareket etmiyor ve tepki vermiyorlar diye dışlamak makul bir davranış değil. Böyle hareket ederek sadece tekrar normal hissetme ihtiyacı içerisinde olan bu insanların işini zorlaştırmaktan başka bir şey yapmıyoruz. Sonuç olarak, küçük ve az insanlı ama saf mutluluklarla dolu şehirleri terk etmeye mecbur kalan kitlelerin yaşadığı zorluklara üzülsem de büyük şehirlere kattıkları çeşitlilik ve masum karakterleri bütün olumsuzlukları silebilecek güçte olduğunu düşünüyorum. Kaynakça Pamuk, Orhan. Kafamda Bir Tuhaflık. İstanbul: Yapı Kredi Yayınları, 2014. Baskı. 2 Numan Cemil Uğuz 21501533 KALEMİ YAŞATMAK İÇİN Edebiyat dediğin nedir ki? Kimine sorarsanız karın doyurmadığı için fuzuliyattan kimine sorarsanız gönüle hitap ettiğinden önemi pek çok… Peki ama neden edebiyat bu denli ağızlarda sakız olmuş? Daha doğrusu edebiyat kavramını nereye koyuyor bugünün okuyucusu? Popülerlik ile mi bağdaştırıyor yahut sanatsallık ile mi? Okuyucular bir yana bir de yazarlarımız var ki popülerlik ile sanatsallığı karıştırmış olan, yazdıkları ile liseli gençleri avuçlarında tutarak kazanç elde eden, sanatsallığı göz ardı edip kitlenin hoşuna giden bir iki konu etrafında kalemini oynatan… Böyle olunca kitapçı raflarını doldurmak elbet kolay ama ben okuyucunun yazınsal gereksiniminin karşılanmadığını düşünüyorum. Bu eksikliğin farkında olmayan okuyucular ile onların okuduğu yazarlar arasında devam eden bir ilişki aslında anlatmak istediğim. Okuyucu, bu sınıfa biz de dahil olabiliriz, okuduğu eserden bilgi değil de zevk almak istiyor. En deli çağlarında yaşadığı bir iki gönül öyküsüne rastlamak istiyor roman sayfalarında. Kendini bulmak, kendi öyküsünü okumak istiyor yani. Tarihi bir roman okurken bile içinde entrika, aşk, heyecan olsun istiyoruz. Doğal olarak yazar da bunu göz önünde bulunduruyor ve bilgi veren yerine beğenilen, “popüler” sayılan eser yazmak istiyor. Popüler eserlerin çok satıyor olması her zaman doğruyu temsil ettiğini gösterebilir mi böyle olunca? Örneğin en basit bir biyografik bilgi hakkında yanlış bilgilendirme yapan yazarı sanıyorum ki savunmazsınız. Edebiyat Sadece Edebiyat Değildir adlı kitabı okuyunca benim zihnimde de bu cümleler gezinmeye başladı. Bu konu üzerinde epey eleştiri yazısı yazıldığını sanıyorum. Üzerinde konuşulan ama bir yere varılamayan, daha doğrusu yanlışın rotasını bir türlü doğruya çeviremediğimiz bir konu bu… Buraya kadar sanatsallığın ve doğru bilginin göz ardı edildiği popüler edebiyat ürünlerinden söz ettim. Bir de asıl nitelikli yazınsal ürünler var ki verdiği hazzı, estetik değeri bir kere değil bin kere tatmak isteriz. Çünkü her tattığımızda farklı bir lezzet alacağımızı biliriz. Yalnızca sanatsallığı göz önüne alan, belki de çok küçük bir kitle tarafından okunan ama gerçekten yazınsal değeri olan yazarlarımız var. Onlar en küçük meseleyi dahi bizlere çok naif, hoş ve anlaşılır bir dille anlatabilir. Okurken huzuru hissederiz. Bir sanat eserinin nasıl haz verdiğini görebiliriz. İster bir iç sıkıntıyı, yaşanan bir ikilemi anlatsın ister neşeyi, kavuşmayı… Hepsinde bir tat vardır. Duyguları bize aktarmada, başvurduğu söz sanatını güzel ve yerinde kullanmada, sözcük seçimindeki özende başarılıdır o yazarlar. Eserlerine sözün musikisini kattıkları için başarılıdırlar. Bir diğer grubu ise araştırmalarının doğruluğunu eserine vererek emeğini okuyucuya kanıtlayan, popüler eser veren yazarlar gibi yalan yanlış bilgilere yönelmeyen yazarlarımız oluşturuyor. Onlar yazdıkları konu hakkında tamamen bilgi vermeyi amaçlarlar ve bu gaye ile yola koyulurlar. Kaç kitap bitirir, kaç ansiklopedi karıştırırlar. Kütüphaneler dostları olmuştur artık. Gayeleri verimli bir ürün koyabilmek ve okuyucuya fayda sağlayabilmektir. Bahsettiğim bu iki tür yazar grubu popüler olmayı yazınsal olmaya tercih ederek tanınır olmayı başarmışlardır. Popülerlik bir gün ölürken tanınırlık yazarın bu dünyadan göçüp gitmesinden sonra da yaşayan bir kavramdır. Çünkü gerek yazınsal bir eser olsun gerek bilimsel, yazarın yıllar yılı adının bilinmesine ve okuyanlar tarafından saygı ve sevgi ile anılmasına vesile olacaktır. Bir dönemde kendini kanıtlayan yazar artık yıllar geçse de “ünlü” yazar/şair olarak tanınacaktır. Aslında yazarı kaç kişinin değil de kimin alkışladığına bakmak lazım tam da bu noktada. Kaliteli okuru kavramak ve hangi safta durduğunu görmek, özeleştiri yapmak lazım bir yazar olarak… Derdimiz cüzdanımızı doldurmak değil de kalemimizi yaşatmak ise eğer… Ali BURÇ 21801660 Filmi Yaşamak Bir filmin içine sıkışmış olma ihtimalimiz var mı sizce de? Aslında pek de böyle şeyler düşünen bir insan değilimdir ama Andrew Niccol tarafından yazılan ve Peter Weir'ın yönettiği “The Truman Show” filmini izlediğimden beri aklımdan çıkaramıyorum bu soruyu. Bu sorunun dışında da kendimi insanların ne kadar kötüleştiğini ve duyarsızlaştığını düşünmekten alamıyorum. İnsanlar yaşamı boyunca aslında bir şovun içerisinde hiçbir şeyden habersiz bir biçimde baş karakteri yaşayan Truman‘a hiç mi acımadılar! Filmde anlatılan olay insana çok ütopik gelebilir fakat filmde çok büyük bir gerçeklik payı olduğunu günümüzde daha iyi anlayabiliyoruz. Yegane amaçları kendilerini tatmin etmek olan egoist ve kötü kalpli seyirciler günümüzde yarışma programlarındaki kavgaları heyecanlı bir şekilde seyrediyor. Program yapımcıları müzik gibi subjektif bir olguyu bile yarıştırabiliyor mesela. İnsanların duygularını önemsemeden “Senin sesin kötü veya sen çirkinsin.” diyebiliyor. Özellikle konvansiyonel medyanın tam bir çöküşte olduğu şu günlerde kanal sahiplerinin reyting uğruna yapmayacakları şey yok gibi. En son iki eşini öldüren adamı evlilik programına çıkartmalarından sonra birçok kişi bunun farkına daha iyi vardı fakat hâlâ bunlardan zevk alan ve anlamak istemeyen bir seyirci kitlesi var maalesef. Bunun yanında artık medya toplumların ahlak kurallarını bile etkilemeye başladı. Filmde bir insanın her anının görüntülenmesine ses etmeyen halk günümüzde magazin programlarında ünlülerin hayatlarının her detayıyla ortaya serilmesini bir hak olarak görmeye başladı. Ha bir de “Sizi biz var ettik.” safsatası var; oyuncuların yeteneklerinin hiçbir değerinin olmadığını düşünüp oyuncuyu izleyenin kendisi olduğu için her şeyde söz hakkına sahip olduğunu düşünen seyirci oyuncunun mahremine de erişmek istiyor mesela. Sanatçı böyle şeylere izin vermeyince de kibirli diye yaftalayabiliyor. Truman Show filminin çekildiği dönemden bugüne bu yozlaşma katlanarak artıyor. Bu bahsettiğim seyircilerden bağımsız olarak bu günlerde herkes bir oyun oynuyor diğer insanlara karşı. Sosyal medya herkesi bir Truman’a çevirdi diyebiliriz. Herkes her anını fotoğraflayıp Instagram’a koyuyor, her düşündüğünü Twitter’a yazıyor; bunun gibi birçok sosyal medya sitesiyle kendi filminin başrol oyuncusu olmak istiyor. Bu durum bana pek de normal gelmiyor. Bana kalırsa insanlar egolarını tatmin etmek için böyle yollara başvuruyorlar. Kendi hayatlarını teşhir ederek geri kalanlardan daha üst düzey varlıklar olduklarını göstermek istiyorlar. Aldıkları her iyi yorum kendi egolarını biraz daha şişiriyor. Bunu yanında Truman gibi pozitif biri bile bazen mutsuz olabiliyorken sosyal medya kullanıcıları her paylaşımlarında çok mutlu görünüyorlar. Belki de bu siteler onların mutsuzluklarını gizleme yöntemidir. Truman Show’un ütopik diye nitelendirilen dünyasının, sosyal medyanın oluşturduğu sanal dünyaya benzemesinin bir nedeni de reklamlar. Show’da dikkat çeken veya çekmeyen her yerde ve ayrıntıda bir reklam var ve aynı şekilde sosyal medya da reklamlarla dolu. Herkes, özellikle de Truman gibi çok izleyicisi olan kullanıcılar, kendileri kullanıyormuş gibi birçok saçma ürünü insanlara pazarlamaya çalışıyor. Sizce de bu sahtekarlığa girmiyor mu? Bunun yanında, tüketim çılgınlığının had safhada olduğu günümüz dünyasında herkes çok umursamaz olmaya da başladı. Her şeyi çok çabuk tüketiyoruz ve çok değer verdiğimiz şeyler bile son bulunca hemen yenisini buluyoruz. Sosyal medyada da konvansiyonel medyada da bu durum aynı şekilde. Uğruna arkadaşlarımızı ektiğimiz diziler bitince hemen yeni bir diziye başlıyoruz mesela. Ben bütün yorumlamalarımı bugünkü dünyayı ve insanları düşünerek yaptım. Filmin gösterime girdiği 1998 tarihinde durumun nasıl olduğu hakkında bir bilgim yok ama bana kalırsa filmin senaristi de senaryosunu yazarken bulunduğu dönemi ve insanları iğnelemeye çalışmıştı ama görüyoruz ki iğnelemeler pek de amacına ulaşamamış. Yazımı Truman’ın gerçekliğe ulaşmadan hemen önce de söylediği o sözlerle bitirmek istiyorum: “Günaydın ve olur da görüşemezsek iyi günler, iyi akşamlar ve iyi geceler.”(The Truman Show 1999) Kaynakça: The Truman Show. Yön. Weir, Peter. Hollywood, CA: Paramount, 1999 .Film. BUĞUNUN ARKASINDAKİ DÜNYA Hava soğuk dışarıda... Dışarıda insanlar ısınmak için kat kat giyinmişler ve neden dışarda olduklarını bilmeden yürüyorlar. Dışarıda olmaları onların tek ortak yanları belki de, kader onlara da böyle bir yol çizmiş. Ben içerdeyim. Dışarısının soğuğu yalnızca bir düşünce oluyor burada. Soğuk, evet biliyorum, ama bilmek başka, yaşamak başka şey… Ben içerdeyim ve dışarıdakilerle aramda yalnızca bir cam var. Buğulu bir cam… Camdaki buğu onlarla benim aramda bir perde misali duruyor. Buğunun arkasından bakınca onlar değişiyor sanki. Ya da onlar aynı kalıyor da benim bakışım değişiyor belki. Bilmiyorum… Dışarda hava soğuk çünkü dışardakiler soğutmuş havayı. Kalplerindeki kuytu ve karanlık köşeler bütün ısıyı emmiş. Onlar kalplerini kararttıkça daha da soğuyor dışarısı. Bense buğunun arkasından anlamaya çalışıyorum onları. Buğu bir perde gibi dedim ya aramızda, yanlış anlamayın. Bu perde onları benden saklamıyor. Aksine bir sinema perdesi gibi onları daha iyi görmemi sağlıyor. Belki net olarak göremiyorum camın arkasını ama olan biteni anlatıyor bana buğu. Camdaki buğunun bir adı var: Cemal Gürlek. Bu buğu hiç yorulmadan anlatıyor dışarıdakilerin halini. Dur durak bilmiyor. Şu diyor mesela Hacı Emmi. İşçi çalıştırır yanında. Maaşlarını hiç tam vermez. Vicdanını rahatlatmak için de her seferinde bir bahane bulur kendince. İnsan ne kadar zalim olursa olsun vicdanından kaçamıyor işte diye düşünüyorum. Bu yönden bakınca her suçlu bir yandan da yalancıdır, diyorum. Kendilerine söylerler en büyük yalanlarını. Şu da, diyor buğu, Veli. Veli kendine yalan söyleyemeyenlerden. Kaçamamış vicdanından. İçeri girmeye çalışıyor, çünkü katlanamamış dışarısının soğuğuna. Dışardakiler engellemeye çalışıyorlar onu. Gitme, diyorlar, içeride bu kadar zengin olamayacaksın! İçeride yalnızca sefalet var, mazlumluk var. Hem burada kalırsan biz de sana yardımcı oluruz! Gitme, diyorlar. Ama Veli dayanamıyor dışarıdaki soğuğa. Her şeyini feda etmeye hazır, yeter ki kalbindeki bu soğuktan kurtarsınlar onu. Veli’yi anlayan bir kişi var yalnızca. Onu da gösteriyor bana buğu. İsmi yok bu gencin, uzun zaman önce unutmuş ismini. Meczup sizin anlayacağınız… Yalnızca tek kelime var iki dudağının arasında. “Keşke…” diyor, “Keşke…” Az konuşuyor belki ama birçok insandan daha fazlasını anlatıyor. Bu tek kelime onun bütün dertlerini anlatmasına yetiyor. Bütün pişmanlıklarını bu kelimeye sığdırmış. Dışarıdakiler onu duymak istemiyor artık. O konuştukça hatırlıyorlar ne yaptıklarını. O “Keşke…” dedikçe soğuyor dışarısı. Bu buğunun ardından bakınca, pişmanlıklar ve suçluluklar insanların yegâne özellikleri gibi geliyor bana. Herkes kendi kendini suçlayacak bir şey buluyor. Mazlumlar neden daha dik duramadım diye suçluyorlar kendini, zalimler neden zulmettim diye. Soyanlar kendi kendilerine neden çaldım ki derken, soyulanlar neden koruyamadım ki kendimi, diyor. İçerdekilerle dışarıdakiler arasında tek bir fark var. Suçunu kabul edebilenler içeri giriyor, edemeyenler dışarıda kalıyor. Dışarısı daha rahat belki insanlar için. Orada sefalet yok. Kaybetmek uzun zaman önce silinmiş hafızalardan. Onlar için yalnızca kazanmak var, dürüstlükle veya hileyle. Uzun zamandır vicdanın sıcaklığından mahrum kalan insanlar, soğuğu kanıksamış artık. Onlar için buğunun sıcak tarafı yalnızca bir masal haline gelmiş. Bir parçalarının eksik olduğunu hepsi seziyor ama bu parçayı tamamlamak için daha fazla yalan söylüyorlar kendi kendilerine. Onlar yalan söyledikçe hava soğuyor, hava soğudukça onlar yalan söylüyorlar. Ben hiç konuşmadım dışardakilerle. Hiçbirinin yüzünü görmedim, oturup çay içmedim onlarla. Ama tanıyorum hepsini, ne yaptıklarını ve ne hissettiklerini biliyorum. Kendilerini nasıl avuttuklarını biliyorum. Camın arkasındaki tarafa gitmedim daha önce, gitmek bir yana görmedim bile. Buğu anlattı bana hepsini. O anlattı ben de dinledim. Ben içerdeyim, öyle hissediyorum en azından, onlar dışarıda. Dışarısı soğuk ama bu soğuk bana ulaşmıyor. Camda bir buğu var, beni bu soğuktan koruyor. Buğunun adı Cemal Gürlek… İnsanları anlatıyor bana ve camdan bakmak isteyen herkese; pişmanlıklarıyla, suçluluklarıyla ve yalanlarıyla… Not: Bu yazıdaki karakterler Cemal Gürlek’in “Buğulu Cam” adlı eserinden alınmıştır. Son Perde Deneme Okuyan insan bilir okuduklarıyla kendi gerçekleri arasında bağ kurmanın, okuduklarına yakın hissetmenin tadına doyulmaz güzelliğini. Bu güzelliğin en çok hissedildiği türdür sanırım deneme. Sebebini merak etmemek imkansız sanırım. Yani neden denemelerde o kadar muazzam bir yakınlık var ki deneme okurları her yazıda bu yakınlığın ve onun güzelliğinin arayışında? Bağımlısı olmuşçasına bir arayıştan bahsediyoruz. Belki de insan hayatına benzerliğinden bize öyle görünüyor belki de hayatımızdaki başaramamışlıklarımızın getirdiği hüsranı defettiği için bize bu derece yakın ve güzel hissettiriyor. Sanırım bunu anlayabilmenin mümkün görünen tek yolu bir tür olarak denemeyi incelemek. Denemenin okurlarında diğer türlerden daha farklı bir şekilde oluşturduğu bir itibarı vardır. Kendine has olan bu itibarı gerçeklerle açıkça alaka kurma arzusundan alır. Yani denemede her türlü fikir ve olgu gerçeklerle ilişkilendirilerek aktarılır; gerçekler denemedeki fikirlerin dayandığı en sağlam duvardır. Ama okuyucudaki lezzeti, tüm bu gerçeklik dayanaklarını hayali kutuların içine paketleyip okuyucusuna armağan etme tutkusuyla oluşturur. Kısacası, gerçeklerle hayalleri harmanlayarak okuruna müthiş ötesi bir yemek sunar. Bizler de gün içerisinde böyle değil miyiz? Zevkten yoksun gerçeklerimizi yaşıyoruz belki ama hiçbir zaman sahip olduğumuz bu gerçekleri hayallerimize benzetme çabasından mahrum kalmıyoruz, sanki başarabilsek tatmin olacakmışız gibi. Belki biz tatmin olamayız ama denemelerde bunun başarılmışlığı bize ayrı bir tat veriyor yazarın, özene bezene yaptığı yemekten bir kaşık alırmışçasına. Diğer bir taraftan denemeler fikirleri ifadede sanatsallığa öncelik verir, tıpkı bir insanın neyi yaptığından çok nasıl yaptığının önemli olması gibi. Gerçekleri üzerinde kafa yoran bir insan gibi kendine özgü derin bir düşündürme işlenmiştir her satırına. Ama yine de bir insanın yaşamı gibi kısa, derin ve vurucudur. Daima konusunun peşindedir; kimi zaman bir hikâyeyle kimi zaman bir hikâye olmaksızın varır zirve noktasına. Tek bir görüntünün ya da fikrin peşinde gezinebilir, ama açıklayıcı iki üç kelimeyle tatmin olmaz. Hep bir anlam ifade etme arzusundadır. Konusundaki gerçeklerle çıktığı yolculukta hayalimsi bir anlama bürünür zirve noktasında. İnsan da hayatında bir alışkanlık hâline getirmiş gerçekleri anlamlaştırmaya çalışmayı. Sanırım denemenin okuyucularına yakın ve güzel hissettirmesinin asıl sebebi bu insan yaşamıyla arasındaki benzerlik. Ama onun da ötesindeki asıl etmen kendi yaşanmamışlıklarımızı ve kendi başarılmamışlıklarımızı denemelerde bulup kendi gerçeklerimize tercih edişimizdir. Tür olarak deneme insan hayatına benziyorsa neden onun üzerinden çıkarımlar yapmıyor ya da sorular sormuyoruz? Mesala denemelerde fikrin oluşma ve öne çıkması birkaç adımdan ibarettir; duygular gelişip analiz haline bürünür; toplum hayatı kişisel analizlere vurulur; duygular tartışma havasında dile getirilir ve tartışmalar duygu gibi aktarılır; düşünceler somutlaşarak fikirleri oluşturur ve denemelerde fikirler başkahramanlardır. Peki ya insan yaşamında başkahraman kim? Deneme bu açıdan beynin tiyatrosuysa; yalnızca bir isim olmayıp aynı zamanda bir fiili de ifade ediyorsa ve hatta denemek bir süreçse insan yaşamı neyin tiyatrosudur ya da insanlar neyi deneme sürecindedir? Şüphesiz insan yaşamı bir tiyatroysa insanın gerçekleri de bu tiyatronun oyuncularıdır. Ama başkahramanı eksik bir tiyatro işte bu, insanı tatmin etmiyor. Bu tiyatro gerçeklerin hayallere dönüşme sürecidir ve her ne zaman bu süreç tamamlansa, her ne zaman bir hayal gerçek olsa, tiyatro başkahramanını bulsa tiyatronun perdeleri kapanıyor, tatmin olacak bir tiyatro kalmıyor. İnsan son perdenin peşinde ama kapanmış perdelerin ardında öyle bir sahne yok. Tüm oyuncular eşyalarını toplayıp dağılmış ve ortada tiyatro denebilecek bir olgu kalmamış oluyor. Âciz insan yine yalnızlığıyla ve başka gerçekleriyle yoluna devam ediyor. Denemenin bizi kendine çekmesi gibi hayallerimizin de bizi kendine çekmesinin altında aynı neden yatıyor sanırım; dünyaya ön kapıdan, salt gerçeklerimizle nesnellik algısından yaklaşma ihtimalinin daha düşük ve yapmaya değmez görünmesi. Diğer bir taraftan da hayallerimizin cezbedici güzelliği var. Yani hayallerimiz, kelimenin tanımı gereği konu aldığı nesneyi saptıracaktır; gerçeklerin sınırını aşıp onlarda cezbedici bozukluklara yol açacaktır. Deneme var oluşu gereği gerçeklere aç bir tür ancak gerçeklerle beraber malzemesini verebiliyor. Peki insanlarda da öyle mi? Yani insanlarda gerçeklere aç mı? Eğer hayallerimize ihtiyacımız var olduğunu düşünürsek bu hayallerimizin için de bazı gerçeklere ihtiyacımız olacak maalesef. Mesala sürekli uyuyan kişiler olsak gerçeklerimiz olmazdı peki rüyalarımızda ne görürdük? Ya hiçbir şey ya da uyumadan önce var olan gerçeklerimizle kurduğumuz hayallerimizi. Kısacası insan da var oluşu gereği gerçeklere aç bir fıtrata sahip. Sanırım deneme ve insan yaşamının ortak olmayan bir noktası yok. İnsanlar hayallerinden ve onları yakalayabilmelerinden ibaret. Gerçeklerse sadece bu sürecin bir parçası. Kimi bu hayallere ulaşamadan hüsrana uğruyor kimi ulaştıktan sonra tatmin etmeyen hayallerinin ardında bıraktığı yalnızlıkla. Denemenin tek farkı ise o mükemmel insan yaşamını temsil etmesi; son perdeye sahip bir tiyatro olması. Belki de bu yüzden yani kendi yaşanmamışlıklarımızı hatta yaşayamayacaklarımızı denemelerde tattığımız için güzel hissediyoruz. Belki de bu yüzden deneme insanın kendine en yakın hissettiği tür. Kaynakça:Shields, D. (2016). Gerçeklik Açlığı: Bir Manifesto. İstanbul: Everest Yayınları Burak Mutlu 21502500Murat Burç SEVGİ Ufkun Ötesi Sorunlarımızın sonu bitmek bilmiyor, biri bitip bir diğeri başlıyor, birbirlerini takip ediyor, durmak bilmiyor. Hâl böyle olunca pek devam edesim gelmiyor, riske girmek, sonunu bilmeden bir işe kalkışmak, önlem almadan bodoslama atlamak, hepsinin sonu da aynı oluyor. Birisini hallettiysem bir sonraki meydana çıkıyor, sonuç olarak da çıldırtıyor. Sorumluluklarımdan kaçamazken Kadire Bozkurt’un Küçük Dertler adlı eserini okuduktan sonra şunu anladım ki şu an ki dertlerimin hiçbir önemi yok. Küçücük, pek de önemi olmayan ama mutluluğa erişmeme engel olan bu öylesine küçük ayrıntılara o kadar kafa yoruyorum ki o büyük resmi göremez oldum. O da hayatın kendisinin çok fazla tesadüf ve raslantıdan ibaret olması. İçimden atmak istediğim çok fazla bastırılmış duygu var ki elime geçen ilk fırsatta hepsinden tek seferde temelli kurtulacağım ve bunu yaparken en büyük amacımı elde etmiş olacağım; saf mutluluk. Düşünsenize, hiçbir sorumluluğunuzun olmadığını, yediğiniz önünüzde yemediğiniz arkanızda, hiçbir şekilde size mâni olan bir şey yok. Gerçekleşmesi bana göre çok uzak da olsa bunu elde etmeyi çok isterim. En büyük amacım iyi bir hayata sahip olmak ve bunu gerçekleştirirken durmadan sorumluluk alıp duruyorum. Sonuç olarak da her birisinden bir sorun ortaya çıkıyor. Bu sorunlarla uğraşırken bu sefer de esas amacımı elde edemiyorum. Anlayacağınız bir nevi çıkmazın ortasındayım. Bir eşitsizlik gibi; denklemi ne zaman eşitlemek istesem bir tarafdan bir sorun çıkıyor, bu sefer de o sorunla ilgilenmem gerekirken bir bakmışın diğer taraftan bir sorun çıkıyor. Delirmemek elde değil arkadaş, çıldırtır bu küçük, önemsiz dertler, ama umursamazsam o zaman da zincirleme tepkime gibi çok büyük bir felakete sebep olabilir. Bu durumda hayatımızı dertlerimizi çözmekle ve ardındaki büyük resmi görememekle heba edecez. Yazık o kadar uğraşılara, bir amaçdan sapmak, bir hayali gerçekleştirememek, bunlar beni derinden üzen yegâne sebeplerdir. Bir diğer taraftan, sırtımızdaki yük bazen o kadar ağır olabiliyor ki, bazen bu yükü paylaşacak birisine ihtiyaç duyarız. Bir arkadaş; bizi dinleyen, anlayan ve karşılıksız yardımda bulunan bir arkadaşa, belki de bir sırdaşa ihtiyacımız vardır. Ne zaman bize yardım etseler, bir şekilde o soruna farklı bir bakış açısıyla yaklaşıp, çözmeye başlıyorsun ya, o an tarif edilemez bir biçim de insanı mutlu ediyor. Nihayetinde dertlerin birisinden kurtuluyorsun, sırtındaki yük hafiflemiş oluyor. İşte tam da bu an da derdini kimseyle paylaşmadıkça çektiğin çilenin gittikçe artıyor olması, insanı içten içe kemirip geriye malesef bir pişmanlık ve üzüntüden başka birşey bırakmıyor. Dertlerimiz biz nereye gidersek gidelim peşimizden bir gölge misali takip ediyor. Nerede olursak olalım bir şekilde karşımıza çıkıyor ve bizi çıldırtmaktan başka yaptıkları bir şey yok. Ancak, doğru zamanda doğru bir karar alıp kararımız bize ne söylüyorsa onu yapmalı ve geriye o sorunu çözmekten başka yapmamız gereken bir şey olmamalı, aksine o soruya odaklanmalı ve sonuç olarak da bir çözüme ulaşmaktan başka yapacak bir şey yok aslında. En zoru ise ne zaman ve nasıl bir karar almalı? Beni özellikle de bu karar verme aşaması zorluyor. Nedeni ise alacağım karar acaba başka bir tane soruna sebep olacak mı? Dertlerime ayırdığım zaman benim aslında bir konu hakkında ne kadar kafa yorduğumu gösterebilir. Yine de beni içten içe yıpratan dertlerim değil de üstüne çok kafa yorduğumdur. Kendimi bildim bileli bir sorunla karşı karşıya kalsam en ince ayrıntısına kadar düşünüyorum ama şimdi anlıyorum ki bir soruna nasıl yaklaşırsam yaklaşıyım, her zaman yeni bir sorunla karşı karşıya kalıyorum ki bu da aslında çok doğal bir sonuç. Bana her seçimimi derinlemesine düşünmektense sadece bir tanesine odaklanıp o şekilde bir sonuca ulaşmayı tavsiye eden, bunu gösterirken de bana hayatın sayısız dertle ve sayısız çözümle dolu olduğunu, her sonucun yeni bir soruna ve her sorunun da yeni bir çözüme yol açtığını, en önemlisi de hayatımı bu küçük, pek de önemsiz detaylara kafa yormaktansa arkasındaki büyük resme odaklanmamı tavsiye eden Kadire Bozkurt’a teşekkür ediyorum. Sanem Topal 21502171 ŞİİRCE MUTLULUK Ne güzel şey sevmek! Nasıl güzel bir şeyse artık seven her insan kendini tanıyor, yeniden yaşamaya başlıyor hayatı, farkına varıyor asıl güzelliklerin. Diyor ki bir süre sonra “Asıl güzellik benim sevdiğim insan. Güzelliğin kaynağı onda, o yüzden bu hayat bu kadar yaşanılası.” Gözleri gülerek, içinde bir umutla başlıyor güne. Günü anlamlı kılınıyor. İnsanın hayattaki her noktayı tam olarak anlayabilmesi için sevmesi gerekiyor. Hiçbir şey boş kalplerle olmuyor sanırım. Ali Lidar’ı da boş okumak olmaz. İnsan onu anlayabilmek için önce içinde sevgiyi hissetmeli. Hissetsin ki “Ne kadar güzel yazmış bu adam.” desin, şaşırsın. Okudukça daha bir yoğunlaşsın duyguları, ama hayır üzülmesin. Kimse birisi veya bir şey için üzülmesin bence. En azından sevebiliyor, hissedebiliyorsun. Çoğu insan duygusuzken bence sevebilmek ve sevmenin getirdiği güzelliklerin farkında olmak çok büyük bir şans. Ali Lidar der ki: “Birini sevince, o kişiye teslim olursun her şeyinle.” (26) Katılmıyorum diyen daha sevmemiştir. Tüm kapılarını açarsın ona. Senin tüm sırların artık ikinizin sırlarıdır. Bir parçan olur, kolun bacağın gibi. Her yere onunla gitmek, hep yanında taşımak istersin. O yüzdendir aldığı hediyeleri kendi vücuduna kazımak istemek; kolyesiyle bütünleşmek, kalemini elinden düşürmemek. Vazgeçilmezdir artık, hayat onsuz olmaz gibi gelir. Hele onun artık olmadığını sadece düşünsen bile kalbine kocaman bir çizik yemiş gibi üzülürsün. Rüyalarında da artık o malum kişi vardır, uyuyunca da onunlasındır. Kısaca hayatına o kişi Japon yapıştırıcısıyla yapıştırılmıştır gibidir. Dışarıdan geçen herhangi bir insanın senin için böyle olduğunu düşünsen “Ay çok kötü, o ne öyle?” dersin. Ve birinin sana Japon yapıştırıcısıyla yapıştırılmış gibi olduğunu düşününce tiksinirsin. Ben de öyle öyle düşünürdüm, ta ki anlayana kadar sevmenin ne demek olduğunu. Önceden hep zannetmişim, sevmemişim. Şimdi ise odamda tek başıma yediğim kurabiyeyi bile onunla paylaşmak istiyorum. Çayımı onunla içmek, dişlerimi onunla fırçalamak gibi sayısız isteklerim oluyor gün içinde. Nasıl güzel bir şey bu, soruyorum kendime neden daha önce hiç fark etmediğimi. Bir başkasının nefesini solumak ne kadar anlamsız ve kötü gelse de kulağa, onun nefesinde yaşamak istiyorum. Kendi aldığı kararların bir parçası olmak, gülümsemesinin sebebi olmak istiyorum. O üzülünce onun annesi gibi üzülüyorum, canı yanınca kendi canım yanmış gibi oluyorum. Ve içimi kıpır kıpır eden bunca şeyi onun da istediğini öğrenince içimde sanki dünya düşmanlardan kurtulmuş da tüm dünyada o kurtuluş günü kutlanıyormuş gibi bir kutlama yapıyorum. Ben bu duyguların ne kadar içi dolu olduğunu ve insana kendini ne kadar tazelenmiş hissettirdiğini anladım. Ali Lidar da farkında bunların, okudukça hatırlatıyor insana bu duyguları hatta içimizde bir şeyleri kurcalayıp gıdıklıyor o. Sanki içimizde kalpten tüm vücuda sevgi taşıyan bir gemi var ama o geminin yakıtı bitmiş, çalışmıyor. Ali Lidar işte o gemiyi yola koyduruyor. O gemi damarlarımızda gezdikçe içimize bir sevinç doluyor. Sevmenin güzelliğini bize vurguluyor şair. Hiçbir şey yapmasak bile, sadece sevsek ne kadar mutlu olabileceğimizi gösteriyor. Misal çorabımızı ararken veya tavaya yumurta kırarken tavaya birilerini düşündüğümüzü söyleriz Ali Lidar’ın deyişiyle. Bu bizi mutlu etmez mi? Birilerinin aklımızda yer etmesi, yorganıyla yastığıyla aklımıza çöreklenmesi, kendi eviymiş gibi aklımızda yaşamaya başlaması… Bu beni çok mutlu ediyor açıkçası. Kaybettiğim her şey bana teker teker geri gelmiş gibi hissediyorum bu duygu sayesinde, öyle bir mutluluk. Ali Lidar’ın şiirlerini okuyunca anladım: insanın bu şiirleri anlaması için aslında bir şeyleri hissetmesi gerekirmiş. Hislerin en yoğunu olan sevgiyle beraber okuyunca da bir farkındalık gelirmiş. O farkındalık da mutluluğu getirirmiş. Kaynak Lidar, Ali. Alengirli Şiirler. İstanbul: İthaki Yayınları, 2016. Mehmet Hakan Gögebakan HAKİKİ BENLİĞE UZANIŞ “Tükenip gidiyor ömür dediğin” diye bir tabir vardır ya bizde, bilirsiniz bu meşhur sözü. Yukardaki yürek titreten cümleyi duyduktan sonra birden hayallere daldığınızı hisseder gibiyim. Sebep olarak ise herbirimizin ayrı ayrı dertleri var desek yanlış olmaz herhalde. Bazılarımız varlık içinde yokluk yaşarken, bazılarımız da bütünüyle yokluk içinde hayat mücadelesine devam ediyor. Peki, tüm bunlar yaşanırken sahip olduğu yaşamdan zevk alabilen kaç kişi vardır? Bir elin parmaklarını geçmez diye bir tabir kullansak belki abartı olabilir ama ne yazık ki çok az sayıda insan hayatından memnun. Yoksa sadece parası çok olanlar mı mutlu? Oysa zengininden fakirine neredeyse hepimizin sonsuz mutluluk hissine ulaşmak için çıkar yol bulma amacında olduğumuz apaçık bir hakikate dönüşmüş durumda. Onca paranız olduğunu düşünün. Bununla belli bir yere kadar mutlu mesut gitme şansınız olabilir çünkü öyle bir an gelir ve fark edersiniz ki elinizdekilerin sizi gerçekten mutlu edip etmediğini Baron gibi sorgulamaya başlarsınız ve normal olarak farklı arayışlara yönelirsiniz. Yahu doğru olan da esas özgürlüğe sıçrayış değil midir zaten! Elinde sermaye çok diye her soylu nasıl yaşıyorsa illa ben de öyle yaşayayım düşüncesi kişiyi karamsarlıktan başka hiçbir yere sürüklemez. Bu yüzden başta mutsuz zenginlerimiz olmak üzere hepimize düşen tatlı tadındaki sorumluluk; içimizdeki bizi gülümsemeler diyarına götürecek olan kapıyı ardına dek açabilmektir. İşte bunu doğru şekilde yaptığımız vakit seven ve sevilen biri olmamak için herhangi bir sebep kalmayacak. İnce ayrıntısına kadar örnek bulmaya çalışsak nicesini görebiliriz fakat burada açık tavsiyem dışardan emsal bulmak yerine bu kıymetli örneğin ta kendisi ben neden olmayayım diye okuyucularımızı düşünmeye sevk etmektir. Kravatsız bir takım elbise sizce ne kadar düzenli ve güzel durabilir? Kravat takılmayan takım elbisenin şah damarı kopmuş gibisinden bir önerme bunun için nokta atışı olabilir. İşte benim de bu vasıtayla ima etmek istediğim husus, güzellikleri keşfetmeksizin benliğimizi bulmanın hemen hemen imkânsız olmasıdır. Gelin en ufak olaydan mutsuz olmayı bırakıp hep birlikte içimizdeki yaramaz ama güzellikler için çabalamak isteyen çocukları –masumiyetin sembollerini- ortaya çıkaralım. Pozitif enerji yayan güzel niyet sayesinde, sıkışmış olduğumuz kalıplardan kurtulacağız ve çevremizdeki insanlara olmak istediğimiz kişilikle nice güzel iyilikler yapma şansını yakalayacağız. Fakat bunu yapmanın en önemli şartı olan kravatlarımızı sadece boynumuza bağlamakla kalmayıp, onları rengârenk halleriyle kalbimize doğru şekilde sabitlemeyi öğrenmek en kritik görevimiz olmalı. Sürekli ama sürekli aynı şeyler peşinde koşmak insanı monoton ve sıkıcı bir hayat stiline sürükleyebilir ve bu yüzden de bunalıma girmek bunun elim sonucu olabilir. Çözüm yok mu? Gayet tabii vardır lakin esas çözüm bireyin benliği içinde yatmaktadır. Farz-ı misal yukarda bahsettiğime benzer garip huylarımız var ve bir kurtuluş çabası içerisindeyiz. Yapmamız gereken ne biliyor musunuz? Sadece kendi mutluluğumuzu düşünmeyi bir kenara atıp gerek tanıdıklarımızı gerekse de yabancı insanları mutluluğa kavuşturmak. Kim bununla uğraşacak diyenler dahi çıkabilir ama sakın böyle bir durum sizi yanıltmasın çünkü hepimizin özünde olan vicdani duygular er ya da geç devreye girip iyiliği ortaya çıkarabilme kabiliyetine sahiptir. Öyle bir ülke düşünün ki adalet duygusuyla hareket edip birbirine koşullar ne olursa olsun her alanda yardım eden insanlardan oluşan. Kulağa ne hoş geliyor değil mi? İçinde bulunduğumuz dünya buna uygun olmayabilir fakat şartlar uygun olsa da bizler de el ele böyle bir çevre yaratabilsek ne de hoş olur demeden kendimi alamayacağım. Çoluk çocuk, yaşlı ya da genç ayrımı yapmaksızın hakikate yani olmamız gereken benlik için çırpınış hepimizin elinde durmaktadır. Eğer böyle tavsiyelerden bir nebze olsun fayda sağlayabilirsek, hayatımız içindeki büyük değişimleri görmemek içten bile değil. Bu sebeptendir ki; olmak istediğimiz güzel kişilik uzak diyarlara kaçmadan bize yakışacak olan, şahsiyetimizi yakalayıp onu hem kendimize hem de topluma armağan edebilelim. Kaynakça Zweig, Stefan. Olağanüstü Bir Gece. Çev. İlknur İgan. İstanbul: İş Bankası Kültür Yayınları, 2016. İDİL ASİL 21502096 RUHUN AYNASI MI GÖZYAŞLARI? Hiçbir şey yapmadan bir koltukta sessizce oturduğunuzda, belki birini beklerken yada sadece zaman geçirmek için, kulaklığınızı takarsınız ve en sevdiğiniz şarkıyı dinlemeye başlarsınız. Sizi bilmiyorum ama benim için müzik, ruhumun ve içimde yaşadıklarımın ritmik bir aynası hatta belki de yaşadıklarımdan bir kaçış fırsatı. Tıpkı gözyaşlarım gibi. Bir insanın gözyaşları, o insanın içine bakmamızı sağlayan sihirli bir gözlük gibidir. Ne zaman ve nerede bizi ele vereceğini bilemeyiz. Bazı zamanlarda dudaklarımızın kenarlarında olusan bir tebessümle heycanlandığımızda veya mutluluktan ortaya çıkarken, bazen üzüntü, bazen sinir, hayalkırıklığı, pişmanlık, özlem ile bizi bulur... Gözyaşlarım, kendimi ifade etmemin bir yolu, içimde yaşadıklarımın bir çıkış noktasıdır. Yapayalnız, bir koltukta otururken dinlenilen müzikler hem o anki hem de genel düşüncelerini yansıtır bir insanın. Müzik, içinin en derinliklerinden bir duyguyu alır ve onu gözyaşlarına taşıyabilir. Bir şarkı sizin geçmişinizi tekrar hatırlatabilir, anılarınızı su yüzüne çıkarabilir. İlk duyduğunuzda içinizdeki boşlukları dolduran ve gözlerine yansıyan bir şarkınız oldu mu hiç? Belki hayatın getirdiği zorlukları, belki kaderinizi, karşılaştığınız olayları yüzünüze vuran bir şarkı vardır... "Ağlamak zayıflıktır. Kaybedenlerin bir hareketidir." diyen herkes aslında bir bakıma kendini ifade etmekten korkan, çevresine asıl kişiliğini göstermek istemeyen ve belki biraz da kendinden utanan kişilerdir. Ağlamanın verdiği huzur belki de "ana kucağı"ndan başka hiçbir yerde edinemeyeceğimiz bir rahatlık ve korunma duygusu sağlar bize. Gözyaşları göz pınarlarımızdan çıktıkça hafifleriz, yeniden başlamamıza, bazı şeyleri geride bırakmamıza yardımcı olur. Sanki o minik tomurcuklar tonla ağırlık taşıyormuş gibi vücudumuzdan ayrıldıkça onarmaya başlarız kendimizi. "Gözyaşının Kimyası" kitabındaki ana karakter Caterine de rahatlamak için gözyaşlarını döken bir kadındır. Bir müzede ilk kadın horologist olarak çalışmaktadır ve işi, zaman ölçütlerini, saatleri, otomatları ve diğer moturlu kurmaları restore ederek tamir etmektir. Yıllar boyu süren gizli ilişkisi, Matthew'ın ölümüyle sonlanınca kendini yapayalnız ve terk edilmiş bulur. Tıpkı tamir için bekleyen makinaları gibi tamir edilmek için sessizce ve umutsuzca bekler. İşinde bir uzman olan Caterine, acaba kendi acısını ve duygularından kalan kırıntılarını restore edebilecek midir? Ağlayarak acısını atmak isteyen Cathrine "Yine ağladım." diyerek aynı zamanda ağladığına pişman olmaktadır kendi yaşadıklarını ve duygularını analiz etmeden geçiştirmeye çalışmaktadır belki de. Caterine'nin bu hareketi aslında kendini yenilemek için uğraştığını, kendini toprlamak istediğini ama aynı zamanda kendi düşüncelerinden ve bu acıdan kaçmak istediğini hissettiriyor. Ben, kendi hayatımda herhangi bir sorunum olduğunda kendime müziğe verirken, gözyaşlarından uzaklaşmak belki onları ertelemek için ve belki de yaşadıklarını içine gömmek için Caterine işini kullanıyor. En iyi yaptığı şeye, işine adıyor kendini. Üzüntülerimiz ve onları nasıl dışa vurduğumuz kişiliğimizi yansıtır. Bu kimsenin karşı çıkabileceği yada yorum yapma hakkına sahip olabileceği bir şey değildir. Yaşadığımız olaylara karşı verdiğimiz tepkiler kişiden kişiye farklılık gösterebilir. Bazı insanlar sinirlenirken ve sinirini etrafındaki insanlara yansıtırken bazılarımız hayal kırıklığına uğrayabilir ya da ağlayabilir, gözyaşı dökebilir. Bu, insanın kişiliğini yansıtma şekline bağlıdır. Asıl önemli olan kendimizi nasıl iyileştireceğimiz ve neyin ne olduğunu anlamaktır belki de... Herkes ağlar ve bu davranış normal ve tıbben gerekli bir davranıştır, hatta belki de gözyaşları insanın kendini ifade ediş biçimidir. Gözyaşlarımız ruhumuzun içinde barınan bir aynadır önemli olan bunu fark edebilmek... Renksiz, ıslak ve sıcak bir damladır yanaklarımızdan süzülen... Peki siz bu duruma hiç bu şekilde bakmış mıydınız? Gözyaşlarınızın ruhunuzun bir aynası olduğunuz fark etmiş miydiniz? Yoksa her zamanki gibi sadece "ağlamak" için mi ağlıyorsunuz? Bazen sadece ağlamak olarak değil de "gözyaşlarını dökmek" olarak adlandırmak istiyorum. Bazen bir müzik gibi yada bir sanat eseri gibi insanın derin,gizli ve mahrem bir yanını temsil etmektedir gözyaşları, insanın en içinde barındırdığı ruhunun bir simgesi... İDİL ZEYNEP YILDIZ 21602714 SEVGİNİN GÜZELLEŞTİRDİKLERİ Bedri Rahmi Eyüboğlu’nun “Sevmek güzel meslek…” sözünü sanata ve edebiyata ilgisi olmayan biri bile hayatında bir kez olsun duymuştur. Bu şair ile tanışmam Karadut şiirini ve şiirin arka planındaki büyük aşk hikayesini öğrenmem ile başladı. Türk edebiyatı eserlerini okumayı seven biri olarak bu şairin de eserlerinin bendeki yerleri her zaman ayrı olmuştur. Bedri Rahmi Eyüboğlu’nu seviyor olmamın sebebi sadece şiirlerini başarılı buluyor olmam değil aslında. Şairin çok yönlü bir insan olması ve üzerinde çalıştığı her sanat dalında kendini en iyiler arasında gösterebilmesi beni etkileyen özelliklerinden sadece birkaç tanesi. Bu şairin aynı zamanda ressam olduğunu uzun zamandır biliyor olmama rağmen yaptığı resimleri görme ve inceleme şansını daha önce elde edememiştim. Bu yüzden resimlerinin sergilenmek üzere Cermodern’e geldiğini öğrendiğimde çok mutlu oldum ve sergiyi gezen ilk insanlardan biri oldum. Sergi salonuna ilk girdiğimde beni Bedri Rahminin geçmiş yıllarda ailesiyle ve dostlarıyla çekinmiş olduğu eski siyah beyaz fotoğraflar karşıladı. O fotoğrafları gördüğümde kafamda ister istemez iki düşünce belirdi. İlk düşüncem fotoğrafların bir kişinin hayatı hakkında ne kadar çok ipucu verebiliyor olduğu idi. Olayları ve o kişinin o anki duygularını anlayabilme şansını elde edebildiğimizi farkettim. Zaten bir sanatçıyı sevmemizin nedeni de bu değil midir? Kendi adıma konuşmak gerekirse bir sanatçının bir eserinin içerisinde kendi yaşamımdan parçalar bulduğumda ya da o anda hissettiğim duygular o eserin içerisinde yer aldığında o sanatçıyı kendime yakın görmeye başlıyorum. Bu yüzden “Sanatçı bir toplumun aynasıdır.” sözü bana çok anlamlı gelir. Sergide gezinirken aklıma gelen ikinci düşünce ise fotoğraflarda yer alan ve bakan herkesin kolayca fark edilebileceği gülücükler ve mutlu yüzleri görmem ile birlikte kafamda belirdi. Sevginin her şeyi daha iyi bir hale getirebilme özelliğine sahip olduğunu bir kez daha çok net bir şekilde anlamış oldum. Sergi salonun içlerine ilerlediğimde ve sanatçının resimlerini gördüğümde bu düşüncem doğrulandı. Resimler benim gözümde çok başarılı eserlerdi. Çünkü Bedri Rahmi pek çok zorlu süreçten geçmişti. Bu zorlu süreçlerin yoruculuğuna ve yıpratıcılığına karşın sevginin var olduğunu ve her şeyi iyileştirme gücüne sahip olduğunu unutmamıştı. Sevgi dolu birçok ortamda bulunabilme şansını elde etmişti. Kazanmış olduğu bu sevgileri de eserlerini yaratırken kullanmıştı. Duygularını ve yaşadığı dönemde gözlemlediklerini resimlerine çok iyi aktarabilmişti ve bu aktarımlarını yapıyor olduğu işi severek başarıyla yapmıştı. Bütün tecrübelerini, aklını ve sevgisini tuvallerine sevgi ile işlemişti. Sanata ve resime olan bu sevgisinin de sonuçları güzel olmuştu elbette. Ölümünün ardından uzun zaman geçmesine rağmen hala bu kadar sevilen ve saygı duyulan biri olması başka türlü açıklamak neredeyse imkansız. İDİL ZEYNEP YILDIZ 21602714 Geride kalan bu sevgi yüklü eserler sayesinde kimi çeşitli ilhamlar aldı Eyüboğlu’ndan kimi de benim gibi yeni farkındalıkların sahibi oldu. Bu sergiden sonra şunu çok iyi anladım ki ne yapıyorsak sevgi ile yapmalıyız. Bana göre sevginin insanlara heves kazandırmak gibi bir gücü var. Sevgi sayesinde ortaya çıkan hevesle de çok başarılı sonuçlar elde edebilir ve yaptığımız işten zevk almaya başlayabiliriz. Sevgisiz yapılan işlerle kendimizi mutsuz etmekten ve başarısız olmaktan asla kaçamayız. Sevgi sayesinde yaptığımız işe kendimizi adayabilir, yaptığımız her şeye yemeğe konulan baharatlar gibi yeni bir tat kazandırabiliriz. Bedri Rahmi’nin işine karşı sahip olduğu sevgisinden doğan heveslerini inceleyebilme şansı elde ettiğim için kendimi şanslı hissederek sergi salonundan ayrılırken sevgiyle dolduğumu rahatlıkla anlayabiliyordum… Zeynep Yağmur Sever MUTLULUĞUN UMUTSUZ YOLU Gözlerinizi kapatın ve geleceğinizi düşleyin. Belki gözünüzün önüne kocaman bir ev geliyor, belki de son model bir araba. Kim bilir belki de bahçesinde saçları birbirine karışarak koşmakta olan bir çocuk. Ne hayal ettiğinizi bilmem elbette mümkün değil ancak temelinde ne yattığını tahmin etmek oldukça basit. Elbette tüm insanların ortak dileği, hayatlarını ona göre şekillendirdikleri hayali olan mutluluk. Mutluluk çok geniş tanımlanan ancak bu farklı tanımlarla aynı hissi yaşatan bir kavram. Hepimiz aklımızda onunla uyanıyor, gün boyu onun için çalışıyor gece de onun rüyası ile uykuya dalıyoruz, ona göre planlar yapıyoruz. Peki, ya planlarımız mutluluğa giden bu yoldan saparsa ne oluyor? Hayat her zaman yaptığımız planlarımıza göre ilerlemiyor. Kendimizi yapmak istediklerimiz yerine yapmak zorunda kaldığımız durumlarda bulmamız oldukça muhtemel. Peki ya o durumlara düştüğümüz, belki de itildiğimiz zamanlarda ne yapmalıyız? Bazen bir bazen iki adım atıyoruz ve bağcıklarımız çözülüyor. Bağcıklarımız çözüldü diye umutsuzluğa kapılıp yürümeyi mi sonlandırıyoruz? Elbette hayır, bağcıklarımızı bağlıyor ve yolumuza devam ediyoruz. Hayatın da bundan farklı olması için hiçbir sebep yok. Böyle zamanlarda hayattan eli ayağı çekip mahkum bırakıldığımız o sefil yaşamı devam mı ettirmeliyiz? Hayır. Asıl hayatın başladığı nokta bu noktadır. Bütün gücümüzü ve irademizi toplayıp ulaşmak istediğiniz noktaya gelebilmek için onları kullanmak zorundayızdır.