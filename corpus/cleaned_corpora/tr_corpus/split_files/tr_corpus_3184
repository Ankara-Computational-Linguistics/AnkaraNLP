nesnesine değil, bütünüyle dünyaya bağlılığını gösteren bir kişilik yapısıdır. Kişi yalnız bir tek kimseyi seviyor, başka her şeye karşı ilgisiz kalıyorsa sevgisi sevgi değil, genişletilmiş bencilliktir” der. 14 Vüsat O. Bener’in Buzul Çağının Virüsü isimli kitabından. 15 Buzul Çağının Virüsü’nden. Gizem Pınar Kocabaş YENİ YERLER KEŞFETME TUTKUSU Seyahat etmenin nasıl bir tutku olduğunu ancak benim gibi yolculuk yapmayı sevenler anlayabilir. İnsana, bir başlayınca hiç sonunun gelmesini istemeyeceği bir hissiyat verir. Yollarda zaman geçirmek bazılarına yorucu bir uğraş ya da zaman kaybı gibi gelse de benim için tam aksine yeni yerler keşfetmek için yola çıkmadığımız her gün boşa harcanmış bir günden farksız. Bu yüzden Antonio Tabucchi fazlasıyla kıskandığım bir insan oldu kitabını okuduğumda. Yolculuklar ve Öteki Yolculuklar kitabının başında “Çok yer gezdim ve çok yerde bulundum” (Tabucchi, 15) diyor. Bu yüzden gerçekten yerinde olmayı isteyebileceğim bir insan. Çünkü hayallerimi süsleyen bir hayata sahip kendisi. Şu an öğrenci olduğum için ne yazık ki gezmeye pek vaktim olmamasına ve şimdilik hayallerle sınırlı kalmalarına rağmen yolculuklara bu kadar hevesli olduğuma göre ileride seyahat etmeye zaman bulamayacağım yoğunlukta bir mesleğim olmasını asla istemem. Ya da çok yoğun olacaksam bile sürekli başka şehirlere seyahat ederek çalışabileceğim bir iş isterim. Çünkü, her ne kadar bu isteğim kişisel bir zevkten kaynaklanıyor olsa da, hep aynı yere bağlı kalanların yani kendilerini rahat hissettikleri bölgeden çıkmayan insanların, çıkanlara göre hayatta daha az şey başarabileceğini düşünüyorum. Bu hem iş hayatı hem de sosyal hayat için geçerli. Çünkü hep aynı yerde kalıp kendilerini sınırlandırmış oluyorlar. Aynı döngü içinde monoton bir şekilde yaşayıp kendilerine yeni hiçbir şey katmadan ölüyorlar. Bunu gerçekten yapmak isteyip de maddi gücü ya da zamanı olmayanlara diyebilecek pek bir şeyimiz yok maalesef ama karşılama gücü olup aynı zamanda bir de boş zamanı olanlar ellerindeki fırsatı kaçırmamalılar. İlk fırsatta valizlerini hazırlayıp yeni keşiflere çıkmak üzere bir otogara, havaalanına ya da limana doğru yola koyulmalılar. Her ne kadar yeni yerler görmek benim için bir tutku olsa da bir yerde asla oraya alışacak kadar uzun süre kalmamak gerektiğini düşünüyorum. Çünkü bu bizimle o yer arasında bir bağ kurabilir ve tam kendimizde bir cesaret bulup evden uzaklaşmışken bu sefer bu yeni yerden ayrılırken üzüntü duyup rahatsız olabiliriz. En güzeli yeni bir yere gittiğinizde, eğer yerleşme planınız yoksa, o yerin en ünlü yerlerini görüp en güzel yemeklerini yiyip geri dönmek. Kısacası tadımlık bir gezi yapmak. Çünkü bir kere herhangi bir yerde düzen kurdunuz mu onu bozup eve dönmek size çok zor gelebilir ve sizi mutsuz edebilir. Örneğin ben; İstanbul’a yaptığım her seyahatte, orada geçireceğim süreyi kısa tutup sadece görmeyi hedeflediğim belirli yerlerini keşfedip geri kalanını başka bir seyahatime saklamayı kendime ilke edindim. Bu sayede ne İstanbul’un büyüsüne kapılıp oradan ayrılırken üzülüyorum ne de bir sonraki gezim için olan hevesim azalıyor. Ve en önemlisi her gidişimde farklı yerlerini keşfedip hep aynı heyecanla dönebiliyorum yaşadığım şehre. Tüm bunlara ithafen yazarın, kitabın arka kapağında da yer alan, dikkatimi çeken şöyle bir söylemi var: “Bütün bir yaşam boyu ayaklarını aynı yere basmak tehlikeli bir yanlış anlamaya yol açabilir; sanki orası bizimmiş, dünyada her şey gibi ödünç olarak verilmiş değil de bize aitmiş sanırız”. Bu görüş benimkilerle çok benzer. Örneğin, kendimizden yola çıkarsak çoğumuz Türkiye’de doğduk; Türk milletinin bir parçasıyız. Ama bu bizim sadece Türkiye’de yaşamamız gerektiğini göstermez. Aksine fırsat buldukça ayaklarımızı başka ülkelerin topraklarına basmalıyız. Gücümüz yettikçe diğer ülkelerde nefes almak için uğraşmalıyız. Çünkü eninde sonunda döneceğimiz yer zaten evimiz olan ülkemiz. Demek istediğim gördüğünüz yerler doğdunuz ülkeyle sınırlı kalmasın. Gücünüz yettikçe gezin, yeni deneyimler edinin. Gittiğiniz her yeni şehirde farklı dillere, farklı mutfaklara kısacası farklı kültürlere şahit olacaksınız. Bunları internetten araştırıp ya da kitaplardan okuyup kısmen öğrenebilirsiniz ama kendiniz tanık olduğunuzdaki hisleriniz paha biçilemez olacaktır. Ben de bu hislere sahip olmak için elime geçecek ilk fırsatta yollara koyulmak istiyorum. Merak ettiğim tüm şehirleri görmeden, dünyadaki tüm kültürlerden kendime bir şeyler katmadan ölmek benim en büyük pişmanlığım olur. İşte bu pişmanlığı yaşamamak için seyahat tutkuma asla dur demeyerek, hayatımın geri kalanında gözlerimi her zaman farklı ülkelerde açmak için çabalamak en büyük amacım olacak. KAYNAKÇA Tabucchi, Antonio. Yolculuklar ve Öteki Yolculuklar. Çev. Semin Sayıt. İstanbul: Can Yayınları, 2016. Baskı. Yağmur Uzunoğlu NEFES ALAN İÇİN ÖLÜM Henüz beş yaşımdayken eve bir plak getirdi babam ve ben ‘Neşe’dert’aşk’ la tanıştım. Hüzne, mutluluğa, aşka ve kadere kadeh tokuşturmak üzere kurulan sofralarda hep Neşet Ertaş’ın tezenesi çalındı kulağıma. Hikâyesini bilmeden severiz çoğu şeyi, çocukluğumda hikâyesini bilmeden sevdiklerimin arasında taşırdım onu da. Anlamazdım anlattıklarını ama kanıksadım zamanla. Yıllar geçtikten sonra biriktirdiğim anlarla dün Akün Sahnesi’nde Şirin Aktemur Toprak’ın yazıp Umut Toprak’ın yönettiği Neşe’Dert’Aşk’ı izleyince yıllar öncesinin kokusu burnumun direğine yerleşiverdi ama bu kez sadece şarkılarını dinlemedim, hayatının yansıması olan şarkılarından onun hayat felsefesini anladım. İyi sahnelenmiş oyunlar, başarılı performanslar her zaman ağlatır beni. Bu kez iyi bir performansın ötesinde bir hayatın gerçekliğine ve bu hayatın benim hayatımdan parçalar taşımasına da ağladım galiba. Geçmişin ayak izleriyle geleceğimin adımlarını gördüm. Hep en derinde yaşamak lazım hayatı… Aşkın acısı nasıl yakar insanın boğazını, mutluluk nasıl dolup taşar insanın gözünden tatmak gerekir bence yaşadım diyebilmek için. Kendimi bildim bileli hep gerçek olanın peşinde koştum ben de ama köşeye sıkıştırdıkça hayat, buldum zannettiklerim koptukça benden, istemeden gerçek olan her şeye kapatmaya başladım gözlerimi. Hiç âşık olduğunuz, cananı olduğunuz birini sonsuza uğurladınız mı? Kara bir perde çekmek ister insan gözlerinin önüne çünkü gerçekliği kabul etmek demek onun yokluğunu kabul etmek demektir. Bir senedir kendim dâhil her şeyin gerçekliğini reddediyorum ben; söylediğim şarkıların, sahnede hırkasını giyindiğim karakterlerin bir senedir içinin boş olması demektir bu da! Oysa bir sanatçı olarak diyebilirim ki sanatı besleyen gerçeğin ta kendisidir. Birinin Piraye’si, Leyla’sı, Şirin’iyken hiçliğe düştüğüm yerden izlediğim ‘Neşe’Dert’Aşk’ gerçekliği hatırlattı bana. Neşet Ertaş’ın tezenesini zaten seven ben, bu kez hayattaki duruşuna hayran oldum. Acı onu şehirden şehre savururken bile, o arkasını dönmek yerine bam teline sürmüş gerçekliğini. O, yitirdiği kadını türkülerine işlemiş aşktan iplerle ama hayatına devam etmeyi bırakmamış, kaybetmesine rağmen atına binip gidene dek aramış aşkı… Her ölüm erkendir ve kabul etmesi zor olsa da gerçektir. Akşam mavi bir koltuğa uzanıp onlarca senenin hayalini kurar, aynı gecenin sabahında âşık olduğunuz ellerini avcunuzun arasında ölümün soğuğuna bulanmış bulursunuz. O güne dek yaşadıklarınız yalan bile olsa en gerçek an budur. Ölüm pişmanlıklarınızı, aşkınızı, hayallerinizi nereye varacağını bilmeden metrelerce derine gömmektir ve ne yazık ki gerçektir. Her ölüm erkendir ama bazıları yarına bugünden başlamak kadar erkendir. Kurdun, kuşun nefes alıp verdiği bu dünyada bir tek ona mı yer kalmadı diye düşündürür her ölüm ve her ölüm nefret doğurur ciğere dolan nefese. Yaşamak arzusuyla dolup taşan, gökyüzünü şahesere bakar gibi saatlerce sıkılmadan izleyen bir adamın yokluğundan bahsediyorum size bugün uyuyup ertesi sabaha uyanamamaktan. Bu yüzden ölüm fikri yeterince korkunç değil bence, geride kalan olmak varken… Şimdi hâlâ buradayken, daha tamamlamamışken burada sözleşmemizi ne yapmak gerekir? Gerçeğe gözlerimizi kapatıp -uzun zamandır yaptığım gibi- hiç yaşamamış gibi göçüp gitmek mi bu dünyadan? Giden siz olsaydınız bunu ister miydiniz? Ölümün bir yitiriş hikâyesi olamayacağını, ruhuna âşık olduğunuz sevgiliyi bedenini yanınızda bulamayınca yitirmiş sayamayacağınızı aksine onu burada tutmanın yokluğunu görmezden gelmekle mümkün olamayacağını anlattı bana Neşet Ertaş yaşadıklarının gerçekliğiyle. Acıyı yok saymak değil bahsettiğim elbette, acıyı yaşamayı bilmek. Gerçekliğin ipini bırakınca zaman öyle hızlı akıp geçiyor ki ve geçen zamanın şahidi yalnızca yüzünüze gelip yerleşmiş çizgiler oluyor… Sözüm o ki acıdan korkunca mutluluğun da tadını alamıyor insan… Bunca zamanın ardından yaşadığım gerçekle, olmak istediğim yer arasındaki mezardan çıkmak istiyorum. Kalbimde, avuçlarımda taşıdığım izleriyle benim ve onun için bir iz bırakmak istiyorum hayata. Neşet Ertaş gibi, sevdiğim adamın bir zamanlar var olduğunu ama şimdi bu dünyaya bıraktığı izin ben olduğunu kabul etmem gerektiğini biliyorum artık. Yoklukta varlık kadar gerçek, geriye kalansa bunu kabul edebildiği kadar… Bense gerçek olmak istiyorum yeniden, yaşamadan ölmemek için! Billur GÜVEN COHEN’DEN SONRA Ölüm, yaşamak kadar gerçek ve kaçınılmaz. Dünya üzerindeki her insan bir gün nefes almayı bırakacak ve şanslıysa sevdiklerinin hatıralarında bir süre daha varlığını sürdürecek. Bazı insanlar ise ölümlerinden yüzlerce yıl sonra bile kütüphanedeki raflarda, notalarda yaşamaya devam edecekler. Leonard Cohen de bu ölümsüz insanlardan. Seksen iki yıllık ömründe binlerce insanın hayatına dokunan sayısız sözcükle, asla ölmeyecek bir müzisyen; her notasıyla hayatı, yalnızlığı ve insanı anlatan eşsiz bir sanatçı ve şair. 7 Kasım 2016 sabahı, serviste Leonard Cohen’in You Want It Darker (2016) şarkısını dinlerken telefonuma bir mesaj geldi. Annem radyoda Cohen’in öldüğünü duymuş ve bana mesaj atmış. Tam Cohen’in buğulu sesini dinlerken öğrendim gittiğini. Son albümünü birkaç hafta önce çıkarmıştı Cohen ve seksen iki yaşındaydı. Hâlâ konserine gitmeyi hayal ederken, geride eşsiz satırlarını bırakarak ölümsüzler arasında aldı yerini. Bence Cohen, şiirle müziği buluşturan ve her şarkısıyla başka bir hikâye anlatan nadir şarkıcılardan biriydi. Bana yıllardır sözleriyle ilham verdi ve bundan sonra yeni şarkılar söyleyemeyecek olsa bile ölümsüzlüğüyle insanları değiştirmeye devam edecek. Leonard Cohen’in şarkı sözleri bukalemun gibi. Senin ruhuna göre renk değiştirir. Mutlu, huzurlu ve âşık olduğun bir zaman Lover Lover Lover (1974) şarkısını dinlersin ve sevgilidir şarkıda anlatılan. Gün gelir bu hayatta ters giden bir şeyler var diye düşünürsün, tekrar dinlersin Lover Lover Lover (1974) şarkısını Cohen’in buğulu sesinden ve o zaman anlarsın ki bu sözler sadece sevgili için yazılmamış. Leonard Cohen tanrı ile konuşmuş şarkısında, yeniden başlamak istemiş hayata. Kitap okur gibidir dinletir kendini Cohen’in müziği, anladıkça sözlerini kalbinde ve beyninde bir aydınlanma olur. Ayakta alkışlarsın ölümsüz Cohen’i. Hallelujah (1975) ise bambaşka bir dünyadır. Öyle bir şarkı düşünün ki yüzlerce kez başka şarkıcılar tarafından söylenmiş olsun. Cohen’in beş yıllık emeğidir bu şarkı, dua eder gibi okunmuştur yıllardır. Leonard Cohen’in son albümüde, albüme adını veren şiir You Want It Darker (2016) ise seksen iki yıllık bir ömrün ve 21. Yüzyılın bir tasviri gibi. Bu şarkıyı ilk dinlediğimde Cohen’in son yıllarda yaşanan savaşlardan, ölümlerden ve karanlık dünyamızdan bahsettiğini düşündüm.“ Sen daha karanlık istedin, biz ışığı\ateşi öldürdük” sözlerini duyunca gözümün önüne kıyıya vuran çocuklar, çatışmalarda ölen insanlar ve gittikçe karanlıklaşan ruhlarımız geldi. Bu sözler adeta ölmeden önce Cohen’in tanrı ile konuşması gibi. Bu eser şarkıdan ziyade bir şiir. Notalar ve koroyla desteklenmiş, Cohen’in dünyasını anlatan bir şiir. Umuyorum ki Cohen’den sonraki dünya daha aydınlık olur ve öldürdüğümüz ışığı yeniden canlandırırız. Ben, Cohen’in yaşlılık zamanına denk gelen şarkılarını daha çok seviyorum. Onun bu şarkılarını dinlerken dünyayı seksen iki yıllık gözlerle görüyorum. Leonard Cohen’in en sevdiğim albümü ise Popular Problems (2014). Bu albümde günümüzün popular şarkılarından farklı olarak, sisteme eleştiri ve eşsiz bir müzik şöleni var. Cohen şarkılarında, hepimizin zincirlerle doğduğunu söylüyor, günümüzde insanın bencilliğini kendi sözleriyle fısıldıyor kulağımıza. Kimi şarkısında ise tanrı ile konuşuyor ve adeta ona yalvarıyor. Her sanatçı ölümsüz olamaz ve bastığı her notada insanın ruhuna bu kadar işleyemez. Leonard Cohen ve sözleri benim için her okuyuşta farklı bir şekilde anladığım romanlar gibi. Şarkıları ise başucu kitaplarım. Leonard Cohen, iyi ki dinlemişim dediğim bir müzisyen ve son dakikalarına kadar müzik için yaşamış eşsiz bir sanatçı. Hayatımın her döneminde başucu şarkılarımı tekrar tekrar dinleyeceğim ve bu ölümsüz adamı anlamaya çalışmaya devam edeceğim. Cohen’den sonra dünyada umarım öldürdüğümüz ışığı yeniden yakarız. Bir rüya için gerçeğinizi satar mısınız? Psikoloji literatüründe bağımlılık; “bireylerin, kendilerinin ruhsal ve bedensel sağlığına ya da sosyal yaşamına zarar vermesine karşın, belirli bir eylemi yinelemeye yönelik önüne geçilemez bir istek duymaları halidir.” [1] şeklinde tanımlanmıştır. Buna mukabil bağımlılığı gerçeklikten uzak akademik tanımlardan bağımsız olarak nasıl trajik sonuçlar doğuracağını deneyimleyerek öğrenmek de var. Yeni yürümeyi öğrenen çocuklardan, bastonla zor yürüyen yaşlı insanlara kadar hepimiz, hayatın sıradanlığından kaçmaya çalışıyoruz. Bu çaba bizi bazen maddelere, bazen de ekranlara sürüklüyor. Evet, kelimenin tam anlamıyla sürükleniyoruz, sel suyuna kapılmış bir nesne gibi mutlak sonumuz gelene kadar azgın suların içinde kendimizi kaybediyoruz. Örnek olarak kendimden başlayayım, sabahları derse yetişebilmek için alarm kurup yatıyorum, fakat uyumak yerine sosyal medyada uçuşan paylaşımlara bakarak zaman çürütüyorum. Sabah alarm çaldığı zaman zar zor gözümü açıp, derse geç kalacağımı bile bile “ertele” butonuna bastıktan sonra kendimi uykunun güzel kollarına bırakıyorum. Peki, sabah uyanacağımı bilerek neden bu kadar geç saatlere kadar sosyal medyada geziyorum? İnanın bunun açıklamasını ben de bulamıyorum. Ekran bağımlılığı bağımlılık türleri arasında belki de en masumu. İnsanı verimsizleştirse de madde bağımlılığı kadar ciddi etkileri olduğunu şimdiye kadar görmedim. Çevremde sigara kullanan bir sürü insan var fakat bunların arasında en ilgincinden bahsetmek istiyorum: Anneannem, kendisi 25 senelik bir öğretmen ve 60 yaşının üzerinde olmasına rağmen sigara kullanıyor. Ne zaman başladığını sorduğumda bana, emekli olduktan sonra başladığını söylediğini hatırlıyorum. Bu durum beni çok şaşırtıyor. Çünkü benim için sigara lise ve belki de üniversite yıllarında içmeye başlanmadığı sürece bağımlı olunacak bir madde gibi görünmüyordu. Fakat burada asıl anlatmak istediğim konu bu değil. Anneannem 25 senelik bir öğretmen, çalıştığı dönemde köy okullarında görev almış ve 2 çocuk yetiştirmiş. Hayatında her zaman bir koşuşturma, aksiyon ve yapacak bir şeyler olmuş. Emekli olduktan sonra ise alıştığı temponun tam tersine, toplumun ondan tek beklentisi vergilerini ödemesi ve toprakla buluşmadan önce rahat bir hayat geçirmesi oldu. Sigara belki de onun için ilk içmeye başladığı dönemlerde bir kaçış kapısı gibiydi, insanın şimdiye kadar tatmadığı bir şeyi denemenin inanılmaz hazzına karşı koyamadı ve nikotinin vücudunu esir almasına izin verdi. Peki ya medya manşetlerinde, ana haber programlarında gördüğümüz o bağımlı insanlara ne oluyor? İşte bu düşünce hafta sonu izlediğim, yönetmen Darren Arfonsky tarafından beyaz perdeye yansıtılan Requiem For a Dream’i izledikten sonra aklımı kurcalamaya başladı. Filmde konu birbiriyle bağlantılı 4 karakter üzerinden inşa ediliyor. Bu karakterlerin farklı ilgi alanları ve eğilimleri var. Bu eğilimler zamanla bağımlılığa dönüşürken, karakterler hayattan zevk alıyor ve kendilerini bekleyen karanlık geleceğin farkında olmadan zevkin doruklarında kendilerini bir rüya için uyutuyorlar. Her bağımlının yaşadığı gibi bağımlılıklarının son evresinde uyuşturucunun getirdiği zevkin kuklası gibi bağımlılıklarının ellerinde kıvranırken daha da uyuşmak için farklı arayışlar içine giriyorlar. Aslına bakarsanız arka mahallelerdeki bağımlıların hikayelerinden pek de farklı değil onlarınki. Bağımlılıkların eninde sonunda hiçbir değişkene bakmaksızın sizi sabitler denizinde boğmasının hikayesi. Filmde yönetmen uyuşturucunun pençesinde kıvranan insanların nasıl acılar çektiğini anlatsa da bana göre asıl anlatılmak istenen bağımlılık yaratan unsurların ufak kaçışlar uğruna bizi nasıl sinsi sinsi ele geçirip tüketmesi. Bir kere bulaştıktan sonra kaçış yolunun olmayışından ve insanın çaresizce bataklıkta boğulmasını anlatıyor. Her zaman yaptığımız gibi bu insanların yaptığı şeyleri yargılayarak kendi kendimize sorabiliriz, bir insan hayatını adım adım tüketen bir maddeye nasıl bağımlı olabilir? Bu kadar aptal mı bu insanlar? Cevabı çok basit aslında, uyuşarak. Modern hayatın köleleştirdiği insanların kaçış yolu ararken bağımlı oluşunu anlatan Requiem For a Dream ; bağımlılık kavramının maddelerden çıkıp hayatımızın her yerine dağıldığı günümüzde gün geçtikçe daha da değer kazanan bir film. Yusuf Mert Yıldırım Kaynakça Aronofsky, Darren. Requiem For a Dream. 2000. Artisan Entertainment. Film. 1."Bağımlılık." Vikipedi, Özgür Ansiklopedi. 28 Ağu 2016, <//tr.wikipedia.org/w/index.php?title=Ba%C4%9F%C4%B1ml%C4%B1l%C4%B1k&oldid=17534558>. YOKSULLUK ÜZERİNE Yoksulluk veya fakirlik denilince belki de çoğu kişinin aklına Afrika ülkeleri gelir (ya da en azından ben öyle düşünüyorum) ama yoksulluğun ne olduğunu, nasıl olduğunu anlamak için o kadar da uzağa bakmaya hiç gerek yok. Yoksulluk sadece gelişmemiş ülkelerin sorunu değil sonuçta. Örneğin, George Orwell’ın Paris ve Londra’da Beş Parasız adlı eserinde Paris ve Londra gibi gelişmiş başkentlerde bile yoksul alt sınıf ile zengin üst sınıf arasındaki ayrım ve gelir farkı çok etkileyici bir şekilde anlatılmış. Aradaki farkı açıkça görebiliyoruz: Kimi sadece hayatta kalabilecek kadar kazanabilmek için didinip dururken kimi parasıyla ne yapacağını bilemiyor, oraya buraya harcıyor, birinci sınıf restoranlarda yemek yiyor. Peki şimdi gelelim o restoranlara; restoranlar birinci sınıfken restoranda çalışan elemanlar da birinci sınıf mı? Bu sorunun cevabı hayır. Zengin müşteriler yemeğini yerken restoran çalışanları arkada mutfakta daracık ve sıcak bir alanda her gün saatlerce ayakta ölesiye çalışıyorlar ama bunun karşılığında ne kazanıyorlar? Sadece karınlarını doyuracak kadar para ve asla yiyemeyecekleri o ‘birinci sınıf’ yemekleri pişirme ve servis etme fırsatı. Acaba müşteriler biliyor mu o yemekler nasıl ve kimler tarafından yapılıyor, hiç düşünüyorlar mı? Bazı işverenlerin fakir insanları mümkün olduğu kadar çok çalıştırmaları ve onlara yaptıkları iş karşılığında çok az para vermeleri onları köle gibi kullanmalarından farksız, bu sistem onları modern çağ kölesi haline getiriyor, sadece adı farklı ama kölelik sistemi bu çağda da devam ediyor. Zengin üst sınıflar fakirleri önemsemiyorlar ve fakirliğin ortadan kalkmasını istemiyorlar çünkü fakirlik kalkarsa az maaşa köle gibi çalıştıracakları insanları bulamazlar. Sözü daha fazla uzatmadan şimdi de Türkiye’den, ülkemizden bahsedelim. Türkiye’de şu anda üç milyondan fazla işsiz var, onların aileleri de düşünülürse ülkemizde yoksulluk problemi çeken bir sürü insan var. Ülkemize mültecilerin de gelmesiyle durum iyice kötüleşti, mültecilerin daha düşük ücretlere bazı işlerde çalışması Türk vatandaşları yerine onların tercih edilmesine sebep oldu, böylece gelen mültecilerin bir kısmı karın tokluğuna çalışıyor, iş yerinde yatıp kalkıyor. Yoksul kesimin öncelikli amacı karnını doyurmak ve temel ihtiyaçlarını gidermek olunca eğitim gibi şeyleri düşünmeye bile pek fırsatları olmuyor, bazı diğer insanlar daha da kötü durumda, işsiz ve aç. Hadi tüm bunları geçsek bile bazı normal vatandaşlar için de durum pek farklı değil; ekonomik sorunlar ve banka borçlarıyla boğuşan bir sürü insan var. Yani ülkemizde de durumun o kadar da iyi olmadığı anlaşılıyor ama tüm bunlara nasıl çözüm bulunmalı peki? Bana soracak olursanız, dürüst olmak gerekirse bu durumu tamamen düzeltebilecek bir fikrim yok. Böyle bir sorun sadece belli yerlere ait olan değil dünyanın her yerinde var olan bir sorun. Yoksulluk çağlardır birçok medeniyette ciddi bir problem olarak var oldu ve her seferinde de bir kısım çok zengin, bir kısım çok fakir oldu ve günümüzde de kapitalizmin etkisiyle beraber zengin üst sınıf ile fakir alt sınıf arasındaki uçurum giderek derinleşiyor yani zengin daha zengin, fakir daha fakir oluyor. Yoksulluğa karşı tamamen bir çözüm o kadar kolay olsaydı şimdiye kadar çoktan uygulanmıştı zaten. Yoksulluğa karşı yapılabilecek şeylere gelirsek; bana göre en azından fakir insanların zor durumundan işverenlerin faydalanmaması ve çalıştırdıkları insanları köle gibi kullanmamaları, yaptıkları iş ve çalışma sürelerine göre uygun bir şekilde maaş vermeleri, insanların daha bilinçli ve akıllı bireyler olması için eğitimin mümkün olduğunca ücretsiz olması ve kontrollü nüfus artışının olması gerekir. KİŞİLİĞİMİZE KARŞI Küçüklüğümüzden beri bize öğretilen bazı “şeyler” vardır. Şimdilik bu “şeyler”e “toplum içi ahlak kuralları” demek istiyorum. Bu “toplum içi ahlak kuralları” bizlere toplum içinde nasıl davranmamız gerektiğini söyler. Nasıl oturup, nasıl kalkmalıyız? Nasıl konuşmalıyız? Büyüklerimizle konuşurken –saygıda kusur etmemek adına- nelere dikkat etmeliyiz? Nasıl giyinmeli, nasıl yürümeli tarzında devam eden sorulara cevap verir bu “toplum içi ahlak kuralları”. Ancak, bana kalırsa, bunların hepsi sınırlama. Bireyi, kişiliğini maskelemeye ve kendini o belirtilen “kurallara” göre tanıtmaya sürükleyen, kimin tarafından konulduğu belli olmayan ve aynı ilçede bile farklılık gösterebilen limitler. Herkes kendini mükemmelmiş gibi göstermek istiyor. Otobüste, dolmuşta saçında tek bir beyaz gördüğüne yer veriyor, bir sırada beklerken yine kendi yerini veriyor, bir büyüğü geldiğinde rahatını bozup düzgün oturmaya çalışıyor. İçinden geldiği için yapıyorsa bunların hiçbirine bir itirazım yok. Ancak sırf bu “toplum içi ahlak kuralları”ndan dolayıysa bu hareket, sonuna kadar itiraz ediyorum! Çünkü, eğer yaptığı o hareket aslında içinden gelmiyorsa o hareket o kişiye ait değildir. “Toplum içi ahlak kuralları” bireyi kısıtlıyordur ve maskesini de takması için vermiştir. Yanlış anlaşılmasın, örnek olarak saydığım hareketlerin ve benzerlerinin yanlış ve yapılmaması gereken hareketler olduğunu savunmuyorum. Aksine güzel, zarif ve ortama pozitif enerji yayan davranışlar. Her yerde olması gereken şeyler. Ancak insanların bu hareketlerin arkasına saklanmasını istemiyorum. Çünkü o maskeler düşünce, en yakınını bile tanıyamaz oluyor insan. Çoğu kişinin hayatında en az bir kişi olmuştur böyle düşündüğü. Gerçek yüzünü gördüğünde hayal kırıklığına uğrayıp “ilk zamanlarda böyle değildin, değiştin” dediği. Kimse değişmiyor aslında, sadece o “toplum içi ahlak kuralları” diye uygulamak zorunda gördüğü kısıtlamalardan dolayı gelen maskesi düşüyor. “Yedisinde neyse yetmişinde de odur” sözüyle de destekliyorum “kimse değişmez” argümanımı. Küçüklüğünden beri öyle gördüğü için o gönül çalan davranışlar. Yoksa neden öyle yaptığı konusunda hiçbir fikri yok. Kırmızı Saçlı Kadın’ı okuduktan sonra oluştu bu düşüncelerimin çoğu. Tek bir cümle yarattı bu yargıları. “Ben, beni kimse görmediği zaman en çok kendim oluyorum” (52,`Pamuk). Bu deyişin sadece Orhan Pamuk ve yarattığı karakter için değil, herkes için geçerli olduğunu düşünüyorum. Keşke herkes her yerde “kendisi” olsa. Maskenin arkasına saklanıp “toplum içi ahlak kuralları” çerçevesinde örnek bir vatandaş olmaya çalışmaktansa; bütün davranışlarını sorgulasa. “Neden böyle olması gerekiyor? Neden küçüklükten beri böyle öğretiliyor? Bu şekilde davranmak insana ne kazandırır?” gibi sorular sorsa kendine ve düşünse. Zaten bunları yaptığı zaman o maskeden kurtulur ve kendisi olur toplum içinde. İçinden gelerek yapar o örneklediğim davranışları ve benzerlerini. Zorunda olmadığını da bilir. “Toplum içi ahlak kuralları” gibi bir başlık altında toplamaya gerek kalmaz bu düşünceleri. Çünkü öyle kısıtlamalara ve kurallara aslında hiç ihtiyaç olmadığını anlar. Herkes birbirine ve çevresine saygı ve sevgi çerçevesi içinde yaklaştığı ve birbirlerinin özgürlüklerini taciz etmedikleri zaman her türlü sorunun çözüleceğini bilir. İşte o zaman da dünya daha pozitif, güzel ve yaşanılabilir bir hale gelir. Kitabı okuduktan sonra biraz da kendimde aradım o bahsettiğim düşünceleri. Hiçbir zaman tam olarak o maskenin arkasına saklanmamış olsam da farkında olmadan yaptığım bazı davranışlarımı fark ettim. Hiç sorgulamadan, neden yaptığımı bilmeden sergilemiş olduğum davranışlarımı düşünmeye başladım. Her birini sorgulayıp bu davranışı sergilememe gerek var mı; varsa da nasıl daha pozitif ve güzel bir hale getirebilirim diye düşünüyorum. Hepsi hem insanların beni hem de benim kendimi en doğrusuyla tanımam için elime geçmiş büyük bir fırsat. Aynı zamanda da yaşadığımız toplumu daha güzel bir hale getirmek için... İHSAN UMAY DURUR KAYNAKÇA Pamuk, Orhan. Kırmızı Saçlı Kadın. İstanbul: Can Yayınları, Şubat 2016. Baskı. İdil Berna Çınarlı 21702655 SOKAĞA ÇIKMAMA YASAĞI Günaydın. Geceleri erken yatarım. Bazen daha ışığımı söndürmeden gözlerim kapanıverirdi ki, “uykuya dalıyorum” diye düşünmeye zaman kalmadan derin ve karanlık bir uykuya dalmış olurdum. İşte bu sefer öyle olmamıştı. Bu sabah uyandığımda bunu fark ettim. Günlerim, günlerin içine girmişti. Rutin kelimesi benim için anlamını kaybetmişti. Şimdi, güneşten uzak odamdan dışarı baktığımda gördüğüm tek şey binalar. Ve bir de beni çevreleyen duvarlar. Daha fazla kafamı kurcalamadan, yapmam gereken şeyler aklıma geldi. Normalde yaptığım bazı şeylerden vazgeçmiştim artık. Benim için eskisi kadar bir önemleri yoktu. Aslında iyi de olmuştu. Aklımı işgal etmiyorlardı daha fazla. Güzel bir kahvaltı hayaliyle yataktan çıkmıştım. Daha sonrasında da bolca olan boş vaktimi değerlendirmek için bir şeyler yapmalıyım diyordum kendime. Tepeden tırnağa huzursuzluk dolu günlerdendi. İnsanlar evlerine çekilmiş, sokaklara sessizlik hakimdi. Kimsenin elinden gelen hiçbir şey yok. Yaşanılanlar kötü bir sinema filmi gibi. Neden bahsettiğimi anlamışsınızdır. Virüs! Dışarda korku ve panik yaratan bir salgın. İşte bu yüzden ben de herkes gibi günlerdir evdeyim. Kahvaltımı hazırladım. Her geçen gün daha iyi bir sofrayla karşılaşıyordum. Eskisi gibi aceleyle hazırlanmış birkaç lokma ardından yetişmem gereken bir dersim bile yoktu. İşte tam da bu yüzden artık daha da iyi sofralar hazırlıyordum kendime. Masaya oturduğumda ne zamandır tek başıma yemek yiyorum diye düşündüm. Bayağı uzun zaman olmuştu. Ailemden uzak, kendi evimde karantinadayım. En son birkaç hafta önce bir arkadaşım ile bir yemeğe çıkmıştık. İzleyecek bir şeyler bakınıyordum. Artık yalnız yemek yiyemez olmuştum, arkadan gelen bir ses arıyordum. Tüm bunlar daha ne kadar sürecek diye düşünürken iştahım da kaçtı. Kahvaltıdan sonra kendime bir fincan kahve yaptım ve biraz haberlere baktım. Beni teskin edecek bir şeyler görürüm belki diye ama yanılmışım, yine ölüm ve kötüye giden birçok şeyden farklı bir şey yoktu. Henüz öğlen saatlerinde bile aklıma akşam yudumlayacağım birkaç kadeh içki geliyordu. Bunu düşünmek beni biraz olsun rahatlatıyordu ama akşama kadar ne yapacaktım? Sürekli kendime zaman geçmiyor telkinleri yaparken fark etmiştim ki çoktan günler geçmişti. Daha kısıtlı zamanlarda neler yapmıştım ama şimdi bu koca boşlukta hiçbir şey yapmıyordum. Daha doğrusu yapmak için enerji bulamıyordum. Oysa kendime ne sözler vermiştim yapacaklarım hakkında. Akşama kadar evin içinde dolanarak olmayacak, üzerime gelen sıkıntı da azalmayacaktı. Günlerin içini doldurmaya çalışıyordum ama daha ne zamana kadar böyle devam edecek tüm bu yaşananlar bilmiyordum. Madem artık bu evin içinde tüm zamanımı geçiriyorum dediğimde aklıma ilk gelen şey evimi düzenlemek ve kendime daha güzel bir yaşam alanı yaratmak oldu. Uzun zamandır düzenlemeye üşendiğim dolabım, her şeyin birbirine girdiği çekmecelerimi düzeltmeye başladım. Bir şeyler ile uğraşmak zihnimi meşgul ediyordu. Üstelik farkında olmadan geçen saatler de cabası. Gün boyunca saatten gözümü ayırmamıştım. Artık akşam oluyordu, hava kararmak üzereydi. Akşam yemeğim için daha önce hiç denemediğim bir yemeği yapmak istiyordum. Tariflere biraz göz attıktan sonra vazgeçmiştim. O an artık yemek yapmaktan sıkıldığımı fark ettim. Yaptığım tüm yemeklerin tadı artık aynıydı benim için ama akşam öğünümü de atlamak istemedim. Hala dışarda devam eden bir hayat olduğu aklıma gelmişti yemeğimi yerken. Yavaş yavaş geçen koca bir günün yorgunluğu omuzlarıma yükleniyordu. Günlerdir rafta duran şaraba elim uzanıyordu. Eski bir şaraptı. Bir iki kadeh, biraz müzik ve usulca gelen o sıcak rahatlık… Her neyse, bir gün bu olanların hepsi bittiğinde bu yazıyı tekrar okumak istiyorum. Bu günlerde neler yaşadığımı hatırlamak isterken… Bir diğer sabaha uyandım. KAYNAKÇA Menzel, Adolph. The Artist's Bedroom in Ritterstraße. 1847. Resim. Büşra Naz Çolban 21501386 Mutluluğu Ararken Hep bir şeyler arayarak, mükemmele ulaşmaya çalışarak geçiyor zamanım. Arıyorum. Neyi aradığımı bilemeden, sadece kalıpların içine sıkıştırılmaya çalışılan mutluluğa ulaşmaya çalışıyorum. İyi bir işim, dolgun bir maaşım, belli bir yaşa gelince de çocuklarım ve eşimle ulaşmam gereken, sanki bir paket olarak sunulan bu üçlünün doğal bir sonucuymuş gibi düşünülen mutluluk kalıplarından bahsediyorum. Bize toplum tarafından dayatılan ve bir şekilde benim de kendimi ulaşmak için zorladığımı fark ettiğim mutluluk tanımları. . . Kariyerimde belli başarıları elde ettiğimde ve aile yaşantımda da bir sıkıntı olmadığında mutsuz olduğumu söyleme hakkım elimden alınıyor sanki. Mutlu olmak zorundayım, başka bir seçeneğim yok çünkü benim bu sahip olduklarım başkalarının çok uğraşıp elde edemediği hayali. Mutlu olmak zorundayım çünkü mutlu olmak için şart olan her şeye sahibim. Bunlar dışında başka bir şeyler istemek şımarıklık edip kendini bilmezlik. Peki mutluluk sadece para, son model bir araba ya da büyük ve yeni bir ev gibi maddesel şeyleri elde ederek ulaşılabilen bir şey mi? Yani bunlardan daha fazlasını talep etmek, hayatını para kazanmaya adamak değil de parayı sadece bir araç olarak kullanarak mutlu olacağına inanmak saçma bir düşünce mi? Bu düşünceyi saçma ve komik bulanlar mutlaka olacaktır. Ama bence mutluluk her zaman maddiyatla gelen bir şey değil. Yani böyle düşünmek aslında çok da mantıksız sayılmaz. Çok para kazanarak aldığımız o çok muhteşem evin soğuk duvarları ya da o son model arabanın bazılarını imrendirecek motor sesi bize mutluluğu verebilir mi? Mutluluğu bazen gün batımıyla ortaya çıkan yıldızlarda bulabileceğimiz gibi bazen de deniz kenarında otururken duyduğumuz martı çığlıklarıyla içimizde hissedebiliriz. Evet mutluluk bu kadar basit ve ulaşılması kolay olabilir. Kordon boyunca yürüyüş yapıp ardından denize karşı oturarak içtiğim bir bardak çayın verdiği mutluluğu hiçbir ev, hiçbir araba veremez. Mutluluk bize maddiyatla bağlantılı bir şeymiş gibi yansıtıldığı için parası olduğu halde mutsuz olduğunu ifade eden insanlar tepki çekiyor. Hatta kimi zaman insanlar mutsuz olmalarından dolayı kendilerini suçluyorlar. Tıpkı Aldatmak adlı kitapta Linda'nın herkesin muhteşem diyeceği bir hayata sahip olmasına rağmen, mutsuz olmasından dolayı kendini suçlayıp kötü hissetmesi gibi. Halbuki Linda'nın hayatının tekdüzeliğinden sıkılması, sadece soluklanma ihtiyacı hissetmiş olması ve bundan dolayı da mutsuz olması çok doğal bir durum. Hepimizi mutlu eden şeyler aslında maddesel şeyler değil ve birbirinden çok farklı. Beni de mutlu edecek, hayattan zevk almamı sağlayacak şeyler bambaşka olmasına rağmen daha büyük bir ev, en son model bir araba almak için yaşayarak mutlu olmaya çalışmak bana göre değil. Beni mutlu edecek şey bütün gün bir ofise tıkılıp bolca para kazanıp sonrasında evde beni bekleyen ailemle ilgili başka birçok işle uğraşmak olamaz. Hayatımı bu şekilde geçirdikten sonra bir de mutluyum demek zorunda kalmak asla isteyeceğim bir şey değil. Benim için mutluluk aklıma estiğinde arkama bakmadan işimi, evimi, her şeyimi bırakıp gidebilmek. Aldığım her nefesle sadece ömrümü tüketmek değil aynı zamanda yeni yerleri keşfetmek, bambaşka hayatların içinde kendimi bulmaya çalışmak, burada bir kafesin içinde tıkılıp kalarak yaşamın sona ermesini beklemek değil. Ve bunu yaparken para bana bu mutluluğu veren şey değil, bu tutkumu gerçekleştirmem için sadece bir araç. Bana asıl mutluluğu veren şey özgür olma duygusu, başkasının baskısını hissetmeden mutluluğumu da mutsuzluğumu da özgürce söyleyebilmek. SEBEN ÖZKAN 21401065 TURK 101/SEC 16 INSTRUCTOR: BAŞAK BERNA CORDAN BLOG 6/FINAL DRAFT 23.12.2014 SUSMAK YA DA HAYKIRMAK Hayvan Çiftliği1... Yazıldığı dönemden itibaren okurlarını kasıp kavuran, zaman zaman da haksız eleştiri yağmuruna tutulan eşsiz yapıt... Her ne kadar ilk okunduğunda bir çiftlikte hayvanlar arasında ortaya çıkan anlaşmazlıklar, eşitsizlikler ve güç unsurunu haksız şekilde kullanma gibi kavramlar ön plana çıksa da, derinlemesine düşünüldüğünde çiftlikte yaşananları gerçek yaşamla bağdaştırmak hiç de zor olmuyor. Bu kitap üzerine okuduğum çoğu eleştiride veya tezde George Orwell’in yapıtında Bolşevik İhtilali’nden sonra ortaya çıkan Sovyet Rusya’ya eleştiri getirdiği ve komünizme karşıt tutumu üzerinde durulmuş. Çiftlikteki her hayvan tarihi kişilerle bağdaştırılmış, olay örgüsü içerisinde verilenler de yine geçmişteki olaylarla ilişkilendirilmiş. Bu alegorik yazım tarzı ve romandaki gelişmeleri geçmişe bağlamak her ne kadar hoşuma gitse de, sanırım kitabın kapağını kapattığmda Orwell’ın Rusya’nın geçmişi ve Stalin’i eleştirmekten öte daha fazla şey anlatmak istediğini anladım. Tarihte kurulan ilk medeniyetlerden günümüze kadar herhalde binlerce devlet ya da topluluk ortaya çıkmıştır. Geriye dönüp baktığımda her birinde gücü özellikle parayı, elinde bulunduran bir ya da birkaç kişinin etrafındakileri ve olayları kontrol etme çabalarını dolayısıyla ister istemez toplum içerisinde sınıfsal farklılıklar, ezen ezilen ilişkisi ve bastırılan bir kesim görüyorum. Liderlik vasfı ya da bir grubu kontrol etme ve yönlendirme duygusu insan doğasından kaynaklanıyor diye düşünüyorum. Sonuçta herkes güç ve hâkimiyetten hoşlanıyor. İşte, tarih içerisinde görülen ve diktatör olarak nitelendirilen insanlar karşısında 1 Orwell, George. Hayvan Çiftliği. 37th ed. İstanbul: Can Sanat Yayınları, 2014. Print. ÖZKAN 2 halk gerçekten de susmaya ve baskı altında kalmaya mecbur mu? Yoksa özgürlüğü ve varlığını sürdürme uğruna bir yerlerden başlamalı mı? Bireyin özellikle korku unsuruyla gölgede bırakılması ve terk edilmesi durumu günümüz Türkiyesi’nin belli başlı kesimlerinde aile kavramından başlıyor. Özellikle kız çocuklarının geride bırakılmak istenmesi durumuyla hemen hemen her gün karşılaşıyoruz. Hâl böyle çaresizken, büyüyen ve bir şekilde hayata karışan insanlar geçmişteki yollarında yüyümeye mecbur bırakılıyorlar. Yaşayabilecekleri bu tek hayata sessiz girip yine aynı şekilde buradan çıkıyorlar. Hayvan Çiftliği’ndeki durum da aslında günümüz Türkiye’si ve insan ilişkilerinden çok da farklı değil. Bir figür tarafından baskı altına alınan hayvanların bu süreç içerisinde yaşadıkları ve adaletsizce ve acımasızca yönetilmeleri kitapta üzerinde durulan konulardan. Peki, böyle bir tutum karşısında hayvanlar ne yapıyorlar diye sorulduğunda maalesef hiçbir şey yanıtı alınıyor. Gözlerinin içine yalan söylenen, aldatılan, kandırılan ve kullanılan hayvanlar seslerini çıkarmadan sadece sistem içerisinde hayatlarının sonuna doğru boğulmaya mahkûm kalıyorlar. Daha önce de bahsettiğim özellikle korku unsurunun kişileri abluka altına alması baş kaldırmalarını ve tepkilerini ortaya koymalarını engelliyor. Ancak benim merak ettiğim şey de bu noktada ortaya çıkıyor. İnsanların belki de en kırılgan yanlarını, korkularını ve endişelerini, kullanarak bir yerlere varmaya çalışanlar karşısında gerçekten de buna boyun eğmek zorunda mı olmalı insan, yoksa ucunda ölüm de olsa kendini, varlığını ifade etmeli, tepkisini mi ortaya koymalı? İnsan ve toplum kaderciliği oynayarak kolaya mı kaçmalı yoksa hayatnın her noktasında mücadeleye açık mı olmalı? Kendi adıma konuşacak olursam şu yaşıma kadar böyle bir durumla karşı karşıya kalmadım, bir şeyleri başarmak uğruna canımı ortaya koymadım, bu yüzden bu fikirlerim belki de gereğinden fazla cesur ve abartılı. Ancak iki sene önce tüm Türkiye’nin yaşadığı Gezi olayları sırasında gözümüzün önünde yaşanılanlar, özgürlük ve eşitlik uğruna hayatlarını kaybedenler ve seslerini duyurmaya çalışanlar bu düşündüklerimin gerçekleşebileceğinin göstergesi. Çünkü sonuçta yaşayan her bireyin yaşama hakkı, değeri ve ÖZKAN 3 önemi vardır ve ne koşullarda olursa olsun insan bu hakkını sonuna kadar kullanmalı ve üzerindeki kuvvetlere karşı direnmelidir. Özellikle Sovyet Rusya’yı, Stalin’i ve komünizmi eleştirdiği bu kitabında her ne kadar bahsettiğim farkındalık ve tepki ortaya koyma olguları çiftlikteki hayvanlarda görülmese de, Orwell bu şekilde hem tarih içerisinden trajik bir örnek sunarken hem de tüm bu yaşanılanlardan sonra tüm insanlığa, baskı altında ezilen kesimlere ve susturulan toplumlara bir nevi yol da gösteriyor. Ve sonunda bir şeyler kazanan ve başaranın mücadele eden olduğunu vurguluyor. Ellialtıoğlu 1 Ebru Ellialtıoğlu 21704156 TURK102- 006 9 Nisan 2018 Kalabalık Sorular Uzak ve yakın, tam ve eksik, iyi ve kötü, savaş ve barış… Tüm bu zıtlıklar ve zıtlıkların birbirini tamamlaması diyebilir miydik yaşadığımız hayata? Açlığı bilmeden tok hissedebilir, acımasızlığı bilmeden nasıl merhametli olunur bilebilir miydik? Doğruyu bulmamız için gerekir miydi yanlış yollara sapmamız? Zihnimdeki bu soru işaretlerini silmeme yardımcı olmuştu Barış İnce’nin ‘Çelişki’ adlı kitabındaki satırlar. Gerekiyormuş, mutlu olmanın ne demek olduğunu anlayabilmek için üzülmek, ölümü bilmeden bilemezmişiz yaşamayı, anlaşılmayabiliyormuş yalnız kalmadan ‘biz’ diyebilmenin kıymeti. “Her şey zıddıyla kaimdir” (İnce 110) diyordu çünkü “Gece olmadan gün olamayacak” (İnce 110) diyordu, içimdeki birikmiş sorulara yanıt, yenilerine gebeymişçesine. Uzunca bir sohbetten oluşuyor gibiydi kitap, ismi belli olmayan fakat aslında yazarın, ‘Başkahraman benden başkası değil!’ dermişçesine yarattığı karakterin ortaya attığı düşündürücü sorular ve Savaş isimli, başkahramanın iç sesi olarak da nitelendirebileceğimiz, aslında yine yazarın kendisinin verdiği cevaplardan oluşuyordu. Verilen yanıtlar herhangi bir şey öğretmek yerine yolunu bulmaya çalışan cümlelermiş gibi bir izlenim veriyordu bana. Her seferinde, sanki soru gerçekten yanıtlanmıyor da ortaya yeni bir soru atmak için yanıtlanmış gibi yapılıyordu. “İnsanlar neden farklı olanı arar?” (İnce 108) diye sormuştu yazar mesela. Sahi neden böyleydi? Bize benzeyen, bizim gibi özellikleri olan insanlardan ziyade eksik yanlarımızı tamamlayan, bizde olmayanın var olduğu insanlara yönelmemizin tesadüf olmadığını söylemek istiyordu belki de ya da bizde olanlardan başka neredeyse hiçbir değişik Ellialtıoğlu 2 özelliği olmayan veya bizim sahip olduğumuz fikirlere zıt düşmeyen kişilerin farklı olamayacağını, sıradan olduğunu mu söylemeye çalışıyordu? Kitabının ilk cümlesiyle yanıtlamıştı belki de bu soruyu Barış İnce, “Hayatta herkes zıddını arar” (13). Herkes neden zıddını arasındı ki? İyi olan kötüyle mi mutlu hissedecekti kendini? Zengin olan fakirle? Kendi sahip olduklarımız yetmediğinden miydi yoksa yenilerini, bambaşka olanlarını bulmak için miydi bu arayış? Zihnimizdeki çelişkilerin asıl sebebi bu çelişkilere yol açan zıtlıklar ve bizim farklılıklara olan merakımız olabilir miydi? Yazarın tek bir cümlesinin, kısalığına rağmen az çok tüm kitabı özetler nitelikte olması şaşırtmıştı beni, varılmış kesin bir yargı gibi görünüyor olması şaşırtıcıydı benim için oysa ne çok soru sordurtmuştu bana. Tüm kitap böyleydi işte sorular ve yine sorular. Peki, bu sonu gelmeyen sorular bir şey anlatmaya çalışıyor olabilir miydi? Hayatlarımızı sorgulamadıkça bir anlam ifade etmez hale geliyordur belki de yaşadıklarımız, kendimize sorduğumuz her yeni soru bu hayatta gerçekten yapmamız gerekene götürüyordur belki ve belki de sorularımızdaki zıtlıklar, sinir bozucu çelişkiler geliştiriyordur bizi. Hiçbir şey tesadüf değildi belli ki ne sorulan soruların fazlalığı ne de yazarın isminin Barış oluşu ve akıl karıştırıcı sorularıyla bunların her birine yanıt veren iç sesinin isminin Savaş olması tesadüftü. Dışarda aradığımızı düşündüğümüz, bizde olmadığını düşündüğümüz her şeyin aslında zaten kendi iç benliğimizde bulunduğunu söyler gibiydi bu durum. İyi olduğum kadar kötüyüm de, mutlu olduğum kadar üzgün, merhametli olabildiğim kadar da acımasız… Tek bir tarafta olmak doğru değildi belki de, hepsi olmak gerekiyordu, zıtlıkların uyumuydu, uzakta aradığımızı içimizde bulmaktı bu. Kendimizi keşfetmek uğruna içimize doğru çıktığımız bu yolculukta, güzel olan soru sormak mıydı, sorduğumuz soruların cevaplarını bulmak mı? İkisi birdendi güzel olan çünkü acı olmadan tatlının anlamı olmazdı, dert olmadan derman olamayacağı gibi. Bir bütündü hepsi. Çünkü “Her şey zıddıyla kaimdir” (İnce 110). Sahi, öyledir değil mi?  1 of  1Mademoiselle Albertine Gitti! ‘‘Mademoiselle Albertine gitti!' Istırap, insan psikolojisine, psikoloji biliminden çok daha derinlemesine nüfuz eder. Daha bir dakika önce, hislerini tahlil ederken, Albertine'le son bir kez görüşmeden, bu şekilde ayrılmanın, en çok istediğim şey olduğuna kanaat getirmiş, Albertine'in bana verdiği hazların vasatlığıyla beni mahrum ettiği hazların bolluğunu karşılaştırıp kendimi çok zeki bulmuş, onu artık görmek istemediğim, sevmediğim sonucuna varmıştım. Oysa, 'Mademoiselle Albertine gitti' sözleri, kalbime öyle bir acı saplamıştı ki, bu acıya pek uzun süre dayanamayacağımı hissediyordum.’(1). Kitabın, belki de beni en çok etkileyen, en gerçekçi bulduğum yeriydi burası. O hizmetçi, Marcel’e bunu söylemeseydi, çekilmesi gereken bir acı olacak mıydı ortada? Marcel terk edildiğini değil, terk ettiğini düşünseydi, üzülür müydü? Belki bir süreliğine, o da Albertine adına… Çoğu zaman ikili ilişkilerimizde, hepimizin kendimizi üstün gördüğü bir dönem olur. Karşımızdakinin bizim için yeteri kadar iyi olmadığını, daha iyilerine layık olduğumuzu düşünürüz. Çünkü birine tamamiyle sahipsek, ortada bir giz kalmamış demektir, bütün kusurlar ve pürüzler biliniyor demektir. Yaklaştıkça, dışarıdan görünmeyen kusurları görürüz. Gördüğümüz her kusurla da kendimizi yüceltiriz, üstün görmeye başlarız. Ama gelin görün ki, kendimizden aşağıda gördüğümüz o kişiyi, yavaş yavaş kaybetmeye başladığımızı hissettiğimizde, onu bir anda tekrar hayatımızın merkezine alırız. O da inadına, sanki biraz önce hayatımızdan çekip çıkarmayı göze aldığımızı bilir ve intikam alır gibi, giderken, müthiş bir acı hissetmemize sebep olur. Aynı kitapta Proust, '' ... çoğu kez aşık olduğumuzu anlamamız, hatta belki aşık olmamız için, ayrılık gününün gelip çatması gerekir’(2) diyor. İnsanlık hakkında söylenmiş olan en doğru sözlerden biri olabilir bu. Bir şeyin değerini yalnızca, onu kaybetmek üzereyken anlarız. Yıllarca yüzüne bakmadığımız eşyalar yalnızca, başka biri onları istediğinde değerlenir. Bazen hatamızı farkeder ve bu yoldan geri döneriz, bazense bunun bir geri dönüşü olmaz ve değersiz olduğunu düşündüğümüz insanı kaybederiz. Aslında başta gitsin diye biz istemişizdir ama ‘gerçekten’ gitsin istememiş olmalıyız ki, ayrılığın acısı bizi nefessiz bırakmaya yeter çoğu zaman. Yanında olmak istediğiniz kişinin, sizi yanında istememesi kadar derin bir acı, sanırım yok dünyada.Fakat her şey gibi bunun da bir sonu var. Mesela ben, hayatımın bir döneminde birini o kadar çok sevmiştim ki, şimdilerde aklıma bile gelmemesi beni inanılmaz şaşırtıyor. Gitsin istemiş; gidince de, şuana kadar çektiğim en büyük acıyı çekmiş ve asla bitmeyeceğini düşünmüştüm.Benim aksime Marcel, başta pek uzun dayanamayacağını düşündüğü acının unutulup gideceğini farketmiş olmalı ki; içinde kıvranan aşkının yalnızca ‘unutuş’ ile yok olup gideceğini düşündüğünü yazıyor kitap. Bizler, yalnızca hatırladığımız şeylere saygı duyar ve sadık kalırız. Unuttuktan sonra, o aşkın bizdeki hükmü biter, hissizleşiriz. Aklımızın, kalbimizin bir köşesinde çürür gider.Peki unutunca, aslında gerçekten sevmemiş mi sayılırız? Ya da birini gözden çıkarabilmeyi düşünüp; yalnızca, onun da aynı şeyi düşündüğünü farkettiğimizde önemsememiz, hiç sevmediğimizi mi gösterir? Sanıyorum ki, hayır. Çevremizdeki diğer her şey gibi biz de sürekli büyüyor, değişiyoruz. Bir dakika önce gülerken, sonrasında birden bire ağlayabiliyoruz. Belki de yukarıda saydıklarımın sebebi budur: insan doğar, büyür ve ölür. Vücudumdaki hiçbir hücre bile hayatımın sonuna kadar aynı kalamıyorken, benim düşüncelerim ve hislerim nasıl aynı kalabilir? Belki sebep budur, belki de… sadece kendimi kandırıyorumdur. Kim bilir…Merve Nilsu Akbulut 21502492_____________________1,2. Albertine Kayıp, Marcel ProustÖZGE ÖZKUL 21501700 BEŞ PARASIZLIĞIN KİTABI Paris şehrinin hepimize anımsattığı bir kartpostal fotoğrafına benzeyen romantik ve ihtişamlı bir çağrışımı vardır, hafızalarımızda yer eden. Bir kitapta okuduğumuz, bir filmde gördüğümüz Paris sokaklarının, Eiffel manzarasının büyüsü karşımıza ilk çıktığı andan itibaren bizi etkisi altına almayı başarır. Paris kadar romantizmi çağrıştırmasa da Londra'nın da asil ve biraz da kibirli bir duruşu vardır diğer şehirlere kıyasla. Benim için Ankara'nın kuru ve gri gökyüzüne değil de Londra'nın kasvetli ama şık sabahlarına uyanmak daha motive edici olabilirdi, yeni bir güne uyanırken. Paris sokaklarında gezebilecek kadar şanslı olmasanız da dinlediğiniz her Fransızca şarkıda bu serüveni hayal dünyanızda zaten yaşıyorsunuz. Sadece Londra ve Paris mi bizi büyüleyen şehirler? Birçok metropol hatta çoğumuz için İstanbul en yaşanılası şehirdir. Kalabalığı, karmaşası bizi şehrin girdabına daha çok çeker. Sırlara, tarihe, umutlara tanıklık eden bu şehirler insanlığın temel taşları gibidir. Uygarlığın konukları değil, ev sahipleridir bizi ihtişamıyla büyüleyen pek çok şehir. Uygarlığın gelişimine insanlıktan daha çok katkıları vardır. Eski uygarlığın kalıntılarını yok eden, yağmalayan halklara karşı dik ve sağlam durarak uygarlığın gelişim aşamalarını bize ulaştırmak için büyük bir çaba sarf ederler. Bu çabanın karşılığını göremediklerinden olsa gerek birçok metropol insanlıktan intikam alıyor günümüzde. Bu intikamın kurbanlarından bir tanesi de George Orwell. Paris ve Londra'da Beş Parasız kitabında bu iki büyülü şehirde geçirdiği yoksul yıllarının anılarını paylaşıyor yazar. Yoksulları görmezden gelen toplumlara ve şehirlere eleştiri niteliğinde sert bir dille kaleme alınmış bir roman Paris ve Londra'da Beş Parasız. İnsanların üzerine basıp geçtiği bir sefaletin hikayesi bu kitap. Şehirlerin bile buz tutan sokaklarında barındırmak istemediği, her köşe başından def etmeye çalıştığı yoksul insanlar, yer edinmeye çalıştıkları toplum tarafından her seferinde yok sayılıyorlar. Bu da günümüzün acı gerçeğini okurun yüzüne vuruyor. Toplum iki kutuptan ibaret günümüzde; yoksul ve zengin. Bir tarafta açlık ve sefaletin sonsuz karanlığı ara sokaklarda volta atarken öbür yanda hepimizin ulaşmaya çalıştığı bir para ve güç yarışı var. Yüzyıllardır süren bu çekişmeye tanıklık eden şehirler ise yine başrollerde... Yoksulluk her köşe başında, her zenginin yanından geçen dilencide, ucuz pansiyonlarda kısacası her solukta ensemizde beliren bir karabasan. Toplumsal sorunların en büyük sebebi ise yoksulluğun kardeşi olan adaletsiz gelir dağılımı bir diğer adıyla kapitalist düzen. George Orwell kitabında gerçek hayatın içinden sahnelerle eleştirdiği kapitalizmin çirkin yüzünü gösteriyor okuyucuya. Para ve ihtişam yarışına, kalabalık insan kitlelerine ev sahipliği yapan metropollerin gösterişli hayatları günümüzde kapitalizmin oyuncağı olmuş durumda. Gece hayatları, lüks ve suni yaşam tarzları sunan bu şehirler insanları uyuşturup açlık, yoksulluk gibi gerçek ve hayati meselelere karşı bağışıklık kazanmalarına sebep oluyor. Bu yolla da kendilerine yapılan zulmün intikamını alıyor aşık olduğumuz şehirler. Peri masallarıyla göz boyayan bu muhteşem şehirler bizi türlü oyunlarla kendilerine muhtaç ve topluma duyarsız hale getiriyorlar kapitalizmin yandaşlığını yaparak. Yeni bir yere gittiğinizde, bir şehri dinlerken gözlerinizi kapatıp şu soruyu sormaktan korkmayın: Bu şehir bana neyi öğretti? Nelere göz yumdum ya da nelerin farkındalığını kazandım? Şehre olan güveninizi sorgulayın çünkü Paris gibi nankör bir şehir sizi aldatmak ve hayata karşı uyuşturmak için fırsat kollamaktadır. Şehirler de yalan söyler biz farkına bile varamadan... George Orwell da kendi tanıklık ettiği ihaneti anlatırken okuyucuya şehri ve toplumu daha iyi tanımak adına ışık tutuyor. Aynı zamanda ara sokaklarda yaşanan yoksulluğu da birinci elden anlatan yazar en derin sırlarını paylaştığı Londra ve Paris'i okuyucuya şikayet ediyor adeta. Burçin İrem ARICI Hayallerin İzinde Her zaman mantığın hüküm sürdüğü, herkesin “en mantıklı” kararı bulmak için kendini heba ettiği günümüzde unutulan en önemli şey belki de sevdiğimiz şeyleri yapmak. En son ne zaman birisi size “kalbinin sesini dinle” dedi? Hatırlamanız biraz zor olacaktır. Yaşadığımız dünyanın gerektirdiği bir durum olabilir veya toplumun empoze etmeye çalıştığı bir düşünme şekli de. Ne olursa olsun bize kattığı en büyük yetenek yaşama isteğimizi kuvvetle susturmayı öğrenmemiz. Eğer sevdiğimiz, hayran olduğumuz, tutkuyla bağlandığımız bir işe veya yaşantıya sahip değilsek, hayallerimizin peşinde koşmadıysak, o hayat için yaşanmış denilmesi doğru olmaz. Sanırım “nefes aldım” demek yeterli olacaktır. Bazen hayatımız için bir şeyler yapmak istesek bile ne yapmamız gerektiğini bilemeyiz. Bazen ise tüm bunları yapabilmek için ihtiyacımız olan o küçük cesaret kırıntısını bulamayız. İşte Unutursam ​Fısılda o küçük kırıntıyı bulmamıza yardım edebilecek hatta onu daha da büyütebilecek ​yeteneğe sahip bir film. Sona erdiği zaman derin bir nefes almanıza ve hayatın beklemek için ne kadar kısa olduğunu bir kez daha anlamanıza neden oluyor. Hayattaki amacınızı söylemeniz istendiği zaman ilk madde genel olarak iyi bir işe sahip olmaktır. Peki bu iş kimin için iyi? Hayallerini tuvale aktaran veya tüm dünyasını insanlara müziğiyle hissettiren insanlar için de, ki Ayperi de bu gruba dahil, yaptıkları iş iyi hatta onlar için en iyisi. Fakat insanlar için iyi işin en önemli kriteri kazancınız ve prestijiniz. Önemli olan işinizden memnun olmanız ya da severek yapmanız değil, o işle ne kadar kazandığınız. Bu işi biraz daha ileri götürdüğümüz zaman insanların her şey için bu ve buna benzer kriterler sunduğunu görmek mümkün. Maddiyata bağlanmış yaşantılar, mantıksallık içinde kurgulanmaya çalışılmış yaşantılar, somut dünyanın içine sıkışmış zihinler… Genele baktığımız zaman bunun temel nedenlerinden birinin aile baskısı olduğunu görebiliyoruz. Hatice’nin her şeyini riske atarak babasından izi almaya çalışması ve sonrasında alamadığı izinle birlikte hayallerini yaşayabilmek için evden kaçışı tam olarak somutlaştırılmış örneklerinden biri. Hayalleri için sahip olduğu her şeyi feda edebilen nadir insanlardan… Kendimize döndüğümüz zaman pek kolay olmuyor tabi bu durum. Peki o her zaman hayalini kurduğunuz uzay mekiğinize ne oldu, hani şu evreni onunla keşfedeceğiniz? Sesinizi tüm dünyaya duyurma isteğinizi ne çabuk unuttunuz. Tüm bunlar hangi ara hata yapma korkusunun, hayatta başarısız olabilme ihtimalinin altında kaldı? O sürekli etrafımızdaki insanlara söylediğimiz “insan hatalarıyla yaşamayı öğrenir” temalı sözlerimizi kendimize söylemeyi ne zaman bıraktığımızın farkında bile değiliz. Bir şey oldu, belki önemli belki de önemsiz ama o şey bizim hayallerimizi bize yabancılaştırdı. Sadece düşünün hayaliniz ne ya da diğer bir deyişle neydi? Unutursam Fısılda tam olarak bunu hatırlattı bana, ben kendi ​ ​hayallerim için ne zaman uğraşmayı bıraktım? Bunu da geçtim ne zaman hayal kurmayı bıraktım? Benim için Hatice’nin Ayperi’ye dönüşümü kendi içinde kahramanlık olarak nitelendirilebilecek kadar önemli çünkü sahip olamadığım, çoğumuzun sahip olamadığı cesareti onda görebiliyorum. Hayatımızı hayallerimize göre yaşamının ne kadar zor bir karar olduğu, uygulamasının ne kadar zor bir süreç olabileceği aşikar ama konusu geçen şey kendi hayatımız. Bahsettiğim şey asla körü körüne gözlerimizi her şeye kapatarak sırf hayallerle yaşamak değil elbette. Ancak zorluklarına severek göğüs gerebileceğimiz, uğrunda fedakarlık yapmaktan korkmayacağımız bir amaç, bir hedef olmadığı sürece duyguları olan bir varlık olarak yaşamanın anlamını kaybettiğimiz de bir gerçek. Benim demek istediğim “kendi şarkılarımızı söyleyebilmek”, o cesareti kendimizde bulmak ve kendi Ayperi’mizi yaratmak. Boşa harcanmamış, alınan her nefese değmiş bir hayat için yaşamak varken neden bunu elimiziz tersiyle itelim ki? Hatice’nin, pardon, Ayperi’nin de dediği gibi “iyi ki yapmışım, yine olsa yine yaparım” diyebildiğimiz hatalarımızın olduğu bir hayat varsa kapımızda, onu içeri almamak için bir neden göremiyorum açıkçası. Garanti altına alınmış, boyunduruğa girmiş bir hayat mı yoksa yüzünüzdeki o küçük tebessümün nedeni olabilecek bir hayat mı denildiği zaman cevabının bu kadar açık ama söylemesinin bu kadar zor olması aleyhimize olabilir. Bunu lehimize çevirip yaşanılır bir hayata sahip olmak ise bizim elimizde. Tek bir karar, tek bir söz ya da tek bir an… Hayatınız sizin... Hatalarıyla, anılarıyla her şeyi size ait olan, sizi siz yapan hayatınızı istediğiniz gibi yaşamak da sizin hakkınız. Damla İrem Kılınç Beklentilerimizden Dönüşüm (Egon Schiele, Conversion 1912) Bugüne kadar doğada sürdürdüğümüz yaşamımızda yalnız başına var olamayacağınızı fark eden insanoğlu, kendi için şehirler ve büyük medeniyetler kurmayı görev edindi. Doğayı böyle dönüştürmeye başlamışken, aslında kendinin de dönüşmeye başladığının belki hiç farkında da değildi. Varlığını devam ettirmek için, sürekli başka insanların yanında olmasına duyduğu ihtiyaç bir gerçekti ve bu ona gittiği her yerde sosyal bir varlık olduğunu hatırlattı. Böylelikle daha büyük teknolojik gelişmelere imza atıp çevremizi dönüştürebiliyorken, kendimizi de daha karmaşık ruhsal durumların içerisinde bulup, dönüşmekten alıkoyamadık. Çünkü daha kalabalık, daha sosyal bir şekilde yaşamaya başlamak, iletişim yeteneklerimizi daha da geliştiriyorken, bunun bize öte yandan birçok sorumluluk yüklediğini de bilmeyi gerektiriyordu. Sorumluluklar ve her şeye karşı oluşan beklentilerimiz birlikte gelirken, omuzlarımızda büyüyen yükler gibi hissettirmeye başladı, çocukluk zamanlarımızdan başlayarak. Dünyaya geldiğimiz andan itibaren bize birlikte kalmayı ve sosyal bir varlık olduğumuzu aşılamaya başlayan ailemizde belki de ilk olarak birlikte kalmanın, birbirimize sıkı sıkı sarılmanın sorumluluğunu hissetmeye başladık. İlk olarak biz anne ve babamızdan bir şeyler beklemeye başladık. Dışarıda arkadaşlarımızla oynayabilecek yaşa geldiğimizde, yanımızdaki arkadaşımızın ışıklı ayakkabısını görüp bir çift ışıklı ayakkabı, büyüyüp okula başladığımızda resim dersinde o sınıfın havalı çocuğundan görerek; otuz altı renkli pastel boya setlerinden istedik. Bunlar yetmedi ve bir gün arkadaşlarımızla kavga edip ağlayarak eve döndüğümüzde annemizin bize sarılmasını, böyle şeylerin olabileceğini ve her şeyin düzeleceğini söylemesini bekledik. Bize istediğimiz ışıklı ayakkabıyı, o otuz altı renkli pastel boya setini alıp moralimizi de düzelten ailelerimiz, daha sonra bizden bir şeyler beklediklerini söylemeye başladılar; karnemizde güzel notlarla eve dönmemizi, katıldığımız yarışlarda iyi dereceler almamızı ve arkadaşlarımızla iyi ilişkiler sürdürmemizi beklediklerini söylediler. Bu böyle, sıra beklediğimiz bir oyun gibi ailemizin içerisinde başlayarak devam etti ve daha sonrasında hayatımıza giren her bir insandan beklediğimiz bir şeyler olmaya başladı. Her bir kimse için kafamızda hayali karakter taslakları oluşturup, onların hayatımızda o taslakları gerçeklere dönüştürmelerini beklemeye koyulduk ve bunu yaparken bizi ne kadar yoracağını hiç düşünmedik bile. Fakat bir süre sonra kendimizi taslaklarla dört bir tarafı sarılı hareket edemiyor halde bulduğumuzda bu bize çok büyük bir sürpriz oldu. Bu hayali taslakları oluşturmak, ne kadar tanrıca bir hareketti bilemedik, bir insanın tamamen bizim istediğimiz gibi biri olmasını öyle davranmasını beklemenin ne kadar da büyük bir yanılgı olduğunu görmek için bizi sarıp sarmalamasını bekledik sanırım. Daha sonra işler iyice yolundan çıktı. Bu sürekli beklenti halinde olma durumu insanları, ilişkileri aştı ve önümüze gelen her şeyden beklenti duymaya başladık; tuttuğumuz takım, diş macunu, hava durumu, filmler, şarkılar ve şiirlerden bile. Bizden hep en iyisinin, en güzelinin beklendiğini gördükçe belki de, biz de hep en iyisini beklemeye meyilli olduk ve bu yüzden bazen beklentimiz yüzünden hüsrana uğrayıp üzülmemiz kaçınılmaz oldu. Beklemek, beklentilere kapılmak başlı başına bizim bir uğraşımıza dönüşmüş, hatta zor bir uğraşımıza. Vazgeçmek istesek bile orada öylece kalakaldık bazen. Ne hiçbir şey beklememeyi başarabildik, ne de beklediklerimizin bizi mutlu ettiğini gördük. Beklentilerle yaşamak bizi mutlu etmiyor, aksine mutluluk seviyemizi gerilere çekiyor. Kısaca, beklentilerle birlikte yaşamak bizi yoruyor, iyi ya da kötü. Sevdiğimiz veya sevebileceğimiz bir şeyi beklentiler manasızlaştırıyor. Biz beklentilerimizi düşünüp odağımızı kaybetmişken, asıllarına görmeyi unutup yitiriyoruz çünkü. Zaten yorulmuşluk, kalakalmışlıktan başka bir şey olmuyor elimizde beklentilere kapılarak, tıpkı Egon Schiele’nin bu resminde olduğu gibi. FAZLA CESARET FAZLA MERHAMET FAZLA SEVGİ Murathan Mungan, hayatını okuyucuların gözlerinin önüne sermek isteyip kitabı kararlılıkla basım aşamasına getirerek Paranın Cinleri'ni kitapçıların öykü raflarına gönderdiğinde, ben de özyaşam öyküsünden kısa da olsa kesitler okuma fırsatı kazandım. Sayfalardan taşan yüklü duygu yoğunluğunun olabildiğince kısa cümleler ve okuyucunun gözünde hedefi tam tutturmuş kelimelerle verilmiş olmasını bekliyor muydum emin değilim. Kitabın, okuyucuyu eş zamanlı olarak kendi hayatı hakkında düşünürken yazarın başından geçenleri de kendi hayal gücüyle harmanlamaya itmediği bir sayfa bile olmuyor diyebilirim. Hikayenin devamını, daha detaylısını öğrenmek için aceleyle sayfaları çevirmek ve okuduğum satırları tüm imgesel anlatımıyla canlandırırken yazarı da bana özgü bir biçimde şekillendirmek ikilemi arasında çok kaldım, daha ziyade hep kaldım. Benliğinin oluşmasında anlık bile katkısı olmuş olan bütün ögeleri birbirine zarar vermekten oldukça uzak bir harmoni içinde nasıl bu denli kelimelere dökmüş olduğunu ise inanın bilmiyorum. Bir şehre ait olmuş olmanın ne demek olduğunu en samimi ve büyüleyici sözlerle anlatan yazar, Mardin'i hem anılarının merkezine koyar "doğduğum, büyüdüğüm ve öldüğüm" yer der; hem de en yakın arkadaşıymışçasına küser Mardin'e ve uzun bir süre gitmez, değiştiğini kabullenmek istemez. Ailesinin destansı geçmişinden ünlü olacağına inanıp keşfedilme isteğiyle yanıp tutuşarak rejisörlerin peşinden koştuğu sokakların kokusuna kadar her detay belki de Mardin'dir onun için, hatta başlı başına babası bile. "Biliyor musun Muro, beni hayatta üç şey mahvetti: Fazla cesaret, fazla merhamet, fazla sevgi." cümlesinin babasının dudaklarından döküldüğü anı; çok kısa bir zaman için de olsa birbirini çok iyi anlayan iki insanın iletişimi olarak niteliyor Murathan Mungan. Böyle bir anın yaşanıyor olmasının asıl nedeni babasının gözlerine yerleşmiş ölüm vakurluğu olsa da kitapta bu ana yer verirken babası ve kendisinden başka ölüm melekleri tarafından çevrelemiş olmalarına buruk bir gülümsemeyle minnet duyuyor. Hayatının değindiği çeşitli dönemleri arasında beni en çok çemberi içine alan zamanlar şüphesiz babasının ölümünün ilk günüyle başlayan ve yazarın tabiriyle günden güne ölüyor oluşuyla kendinden de parçaları ve kırıklıkları gömdüğü zamanlardı. Kitabın sayfaları arasında kaybolmuş satırların bir yerinde her insanın annesini ve babasını kaybetme gerçeğiyle yüzleşip bunun aşılamaz ama sadece kabul edilebilir bir duvar olduğunu söylediği cümleler daha fazlasını açıklamadığında; okuyuculardan en az birini ısrarlı ve çırpınan gözlerle bir arayış içine soktuğunda kolaya kaçmamam gerektiğini kabullendim ve kafamı kitabın en ücra köşesindeki ayrıntılar dahi seçilemeyecek raddede bir uzaklığa çevirdim. Neden hayatın en dürüst olduğu konuda düşünmeye yeltenmediğimizi, herkesin her yeni günle beraber ölüm basamaklarından birini daha tırmandığını içgüdüsel olarak bilirken bahsedilen herkesin içinde anne ve babamızın neden ısrarla yer almadığını düşünmeye zorladım kendimi. Evet, göz önünde bulunmuyorduk çünkü hiçbir zaman onlardan bağımsız var olmadık, olamadık. Bazıları uğruna savaştığı değerleri kendi çocuğundan esirgediğinde nefretle fark etti bunu, bazıları da bir vazoya çiçekleri yerleştirirken yapraklarının dökülmemesine dikkat ettiğini esefle anladığında. Aslında bilinçsiz olarak yöneldiğimiz bencil kalbimiz, bencil kalbimizin kırbacına aldığı bencil beynimiz onlar olmadığında bize ne olacağı sorusuyla sarsıldı hep. Murathan Mungan, insanın bunu anladığı ve kabul ettiği anın ölçülmüş bir yaş aralığı olmadığına dikkat çektiği için de daha samimidir benim gözümde. Dahası bunun gibi kendi organik yapısında olabildiğince basit ama hayatın karmaşasında soru işaretlerinin ortasına terk ettiğimiz karmaşıklıkları değindiği her karakterde, her şehirde ve her duyguda verir. Bu yüzdendir ki doksan beş sayfaya eritilmiş sonra da şekillendirilmiş bir yaşam belki de bin sayfaya yansıtılsaydı diyerek sonu getirilmeyen bir soru ben dahil birçok okuyucusu için kitabın son sayfasını okuyorken üzüntüyle karışık bir beklenti içinde sorulmuştur. Eylül ÖZYURT Alper Dalarslan 6/04/2015 Dalarslan 1 Neşe Çetiner-3 KENDİM OLMAK Forrest Gump’ı izleyip, “Biz miyiz asıl aptal olan yoksa Forrest mı?” demek çok sıradan bir durum haline gelmiş. Filmin tüm mesajı çözülmüş, anlaşılabilecek her şey anlaşılmış ve konu böylece kapanmış gitmiştir. Biz akıllılar olarak tabii ki filmin mesajını da mükemmel bir şekilde kavramış ve almamız gereken dersi alarak hayatımıza yeni ufuklar eklerken kullanmışızdır. Bir sürü filmin seyircisini bir ironi içerisine soktuğunu gördüm ama bunu Forrest Gump kadar hissettirmeden yapanını görmedim doğrusu. Akıllı olmak anlam aramak mıdır? Yoksa bulmak zorunda olduğumuzu düşündüğümüz için, bulduğumuz yanlış anlamlara, yanlış fikirlere körü körüne inanmak mı? Okuduklarımız, öğrendiklerimiz ve tecrübelerimiz bizi bir adım daha öne taşır mı yoksa hep aynı yerde dönüp durur muyuz? Belki de kendimize söylediğimiz yalan bundan çok daha büyüktür. Olmak zorunda olmadığımız ancak öyle hissettiğimiz için zengin, kültürlü, lider, başarılı, güçlü insanlara dönüşmeye çalışırken bildiğimizi sandığımız o yüce fikirlerimizi kullanırız aslında. Hatta bu mücadele hırs barındırmıyormuş ve tüm insanlığın iyiliği adına yapılıyormuş gibi görünebilir. Mesela dünya barışı için mücadele eden, ancak kendileriyle bir türlü barışamamış ve bu yüzden kendi ihtiraslarında ve küçük ego mücadelelerinin içerisinde dönüp duran hippi kuşağını görüyoruz filmde. Kompleksleri ve travmaları yüzünden hayatları alt üst olmuş, psikolojileri yok etmeye, savaşa, küfre ve nefrete odaklanmış, barış isteyen merhametli bir insan görüntüsünden uzak, kana susamış bir binbaşı sesiyle ve edasıyla birbirlerine bağıran örgüt liderlerinin oluşturduğu hippiler. Diğer insanlardan daha iyi ya da daha kötü değiller. Çünkü savaş isteyen veya istemeyen diğer tüm insanlar gibi, sahip oldukları aklı kendi kişisel çıkarları için kullanıyor, Dalarslan 2 başarıya, güce, -doğru da olsa- hedeflerine ulaşmak için birçok yanlış yapıyor ve daha da kötüsü bu yanlışları doğru gibi görmek için yeni fikirler ve yeni bahaneler üretiyorlar. Sanıyorum filmde bu yüzden Forrest sürekli “Aptallık yapan aptaldır.” diyor. Aklımız, öğrendiğimiz her şeyi kendi isteklerimiz ve arzularımız doğrultusunda şekillendirebiliyorsa, bildiklerimize ve sahip olduğumuz fikirlere bu denli sarılmak ve uğurda aptallık yapmak biz kendini akıllı sananları aptal yapan şey olsa gerek. Pop şarkıcısı olmak hayaliyle yola çıkmış bir kız, Jenny. Sonra zaman ve kültür değiştiğinde Rock şarkıcısı olmaya karar vermiş, daha sonra da hippilere katılıp dünyayı kurtarmaya çalışmış. Jenny sıradan bir insanın çocukluktan olgunluğuna kadar, neye nasıl inandığını, neyin doğru neyin yanlış olduğuna nasıl karara verdiğini, hırsların ve arzuların nasıl şekillendiğini ve aslında ne kadar da kolay silinip gittiğini gösteriyor. Aptal olduğu için dönemin popüler fikirlerini anlayamayan Forrest, Jenny’nin neden sürekli gelip sonra tekrar gittiğini de bir türlü anlayamıyor. Çünkü Forrest, bir insanın kendinden başka bir şey olmaya çalışmasını, kendi kimliğini başka bir yerde aramaya çalışmasını da anlayamıyor. Akıllı insanlar ise modayı takip ediyor, en iyi sevgiliyi arıyor, en mükemmel dünyayı inşa etmeye çalışıyor, en ünlü olmaya, en güçlü olmaya çalışıyor. Forrest Gump’ın gözden kaçan ancak en önemli sayılabilecek replikleri kader ve kaderin nasıl işlediği üzerine olan replikleridir. Dini anlamda kader inancına yönelik bir şey söylemeyen bu replikler yalnızca mutlu olmak için başka bir insan olmamız gerekir mi yoksa şu an olduğumuzdan başka birisi olmamız imkânsız mıdır diye soruyor. Aslında biz akıllılar her iki durumda da sahip olduğumuz aklı mutlu olmak için değil de, bizi mutlu edeceğini sandığımız şeylere dönüşmek için kullanıyoruz ve bu bizi “Aptallık yapan aptaldır.” ironisine düşürüyor. Belki de ne olacağımızı anlayabilmemiz için Forrest bize en basit haliyle şöyle anlatıyor: -Kim olacağın konusunda hiç hayal kurdun mu Forrest? -Kim mi olacağım? -Evet. -Kendim olmayacak mıyım? Hakkı Burak OkumuşOKUMAK ÜZERİNEİzmir'in ünlü Karşıyaka Çarşısı'ndaki bir iş yerinin vitrinine asılmış pankartları okuyorum. Renkli karton kâğıtlara iri keçeli kalemle yazılmış, kitap okumanın önemini ve yararlarını anlatan özlü sözler... Tahmin edebileceğiniz gibi iş yerinde kitap satışı yapılıyor. Satıcı, kitap okumanın erdemleri hakkında çarşıdan gelip geçenleri aydınlatmanın yanında biraz da cirosunu artırmayı planlıyor belli ki! Elbettebunda ayıplanacak ya da eleştirilecek bir şey yok.Bu özlü sözler genelde insanı tebessüm ettiren cinsten. Okumanın erdemlerini mizahi unsurlarla anlatmaya çalışan sözler. Ancak içlerinde bir tanesi var ki daha çokiçerdiği çelişki dolayısıyla gülümsetiyor. Şöyle diyor kitapçımız bize: "Kitap okumuyorsan benimle tartışma!" Patavatsızca sözler edenler için Anadolu’da bir deyiş vardır: Hoppala Hasan Dayı sağ gözüm seğirdi! Vitrindeki pankartta bahsettiğim cümleyi okuyunca benim de içimden bu deyiş geçti.Kalıplara sıkışmış bir zihniyet, bize akıl veriyor. Mutlaka kitap okuyacakmışız. Sonunda senin gibi olacaksak, bu okuma işini bir daha düşünelim biz. Kitap okumanın birincil yararı farklı bakış açıları edinmek, kalıpların dışına çıkabilmek değilmidir? Bir kütüphane dolusu kitabı okuduktan sonra , "kitap okumuyorsan benimlie tartışma" noktasına varacaksak, neye yarayacak o ilim, irfan? Bir an için bu özlü olduğu zannıyla vitrine konulan sözün geçerli olduğunu varsayalım. Bir tartışmaya başlamadan önce, muhatabımıza önce kitap okuyup okumadığını mı soracağız? "Benimle tartışmadan önce okuduğun kitapların sayısını bildirir noterden tasdikli belge getir" mi diyeceğiz? Erdemliliği kitap okuma eylemiyle sınırlayanlara sorulacak bu türden anlamsız soruların sayısı artırılabilir elbette. Ancak sözü uzatmak yerine Yunus'a başvuralım:"İlim ilim bilmektir, ilim kendin bilmektir. Sen kendin bilmezsin, ya nice okumaktır?" Buraya kadar yazdıklarımla kitap okumanın değerini küçümsemeye çalıştığım sonucu çıkarılmayacaktır sanırım. Kişi başına okunan ortalama kitap sayısı bir toplumun uygarlık düzeyini belirlemede önemli bir ölçüttür elbette. Buna itirazım yok. Ancak "Bizim millet cahil, okumuyor" klişesinin bir açılıma ihtiyacı yok mu sizce de? Zira yukarıdaki örnekte olduğu gibi, "okuduğun kitap kadar konuş" mantığında ciddi bir sorun var.Okumak değerli ama bundan önce anahtar kavramlar düşünmek ve özümsemek olmalı bence. Düşünmek, geniş açılı olmak, "acaba yanılıyor olabilir miyim" diye tereddüt yaşamak geliştirir bireyi. "Her gün bir kitap okurum" ya da "Ben şu kadar kitap okudum" gibi klişelerle işi sayılara dökerek, çaktırmadan böbürlenen insanlara da şaşıyorum. Bir yandan okurken, bir yandan da "Ne okuyorum, neden okuyorum? Okuduğumdan ne anlıyorum? Burada yazanların ne kadarı doğru?" diye kendine sorular soran bir bireyidüşünün. Bir de okuduklarını sorgulamayan, her yazılanı mutlak doğru kabul edilen, öğrendikleriyle aydınlandığını varsayan bireyi. Bu iki tipte insanı sırf kitap okuyorlar diye aynı kategori içinde kabul etmemiz doğru olur mu? Mustafa Kemal Atatürk, “Fikri hür, vicdanı hür, irfanı hür nesiller” derken, yalnızca okumanın değil, okuduğunu anlayıp, sorgulayabilmenin değerine vurgu yapmıyor mu?Bu vecizedeki “irfan” kavramının üzerinde özellikle durmak gerektiğine inanıyorum. İrfan yani, “anlamak, sezmek.” TDK sözlüğünde “Bilme, anlama, sezme” diye tanımlanıyor. Bir büyüğümden duymuştum sohbet sırasında. “Atalarımız ‘arif olan anlar’ demiştir. ‘Alim olan anlar’ demezler. Bu inceliğe dikkatinizi çekerim” demişti. Arif ve irfan Arapçadan dilimize geçmiş aynı kökten gelen sözcükler. Okuyup öğrenmenin ötesinde de bir değer olduğuna işaret ediyorlar. Yine eskilerin anlattığı bir hikâye, “evlâdım vali olmuşsun ama adam olamamışsın” cümlesiyle bitirilir. “Tahsil cehaleti alır, eşeklik baki kalır” özdeyişi de sanırım eskilerden bir şaire ait. Kitap okumayanları peşin peşin “tartışma yapmaya bile değmezler” listesine ekleyenkitapçımıza aslında bunları anlatmak isterdim. Ama sonuç ne olurdu bilemiyorum.Zeynep Balıbek 21400644 FABRİKALAŞMA Geçmişle günümüzü kıyasladığımızda değerlerimizin, yaşam tarzlarımızın, ahlakımızın ve düşüncelerimizin ne kadar değiştiğini fark ediyorum. Bu farklılaşma günümüz modern hayatının bir getirisi mi acaba, diye sık sık sorgularken buluyorum kendimi… Şöyle bir dönüp baktığımda milli değerlerimiz, mimarimiz, herhangi bir özgünlüğümüz artık yok. Sahi bizce nedir “özgünlük”? Basitçe tanımlayacak olursam; başkaları gibi olmaya özenmeden ve hayatımızı başkalarından onay almayı önemsemeyecek şekilde yaşamaktır özgün olmak… Gel gör ki hayatımızı kendi fikirlerimize göre değil, diğer insanların fikirlerine göre şekillendirmeye başladık hepimiz. Yoldan çevirdiğimiz bir insana “Bu hayattan tam olarak ne istiyorsun?” diye bir soru sorsak, muhtemelen başkalarının gözünden mükemmel ve kusursuz görünen bir hayatı önümüze sunar. Hayallerimiz, hedeflerimiz ve hayattan beklentilerimiz hep beğenilme, onaylanma hevesi sonucu oluşuyor. Hatta neredeyse tüm hayatını, tüm davranışlarını bu doğrultuda şekillendiren insanlar var. Dillerinde de hep aynı laf: Başkaları ne düşünür… Hakan Bıçakçı’nın kaleminden Doğa Tarihi de tam olarak bu konular üzerinde duruyor. Açıkçası kitabı ilk elime aldığımda isminden dolayı hiç böyle bir kitap beklememiştim. Karakterin ismi Doğa olduğu için, bir nevi onun hayatı üzerinden bir tarih çıkarmış Hakan Bıçakçı. Başkahramanımız Doğa Hanım tam da bu yukarıda bahsettiğim insan profilinde biri… Bir tarafta eski masumluğu ve saflığıyla, hala birazcık kalmış özgünlüğü ile yaşarken diğer taraftaki yaşama amacı ise kendini fark ettirmek, beğenilmek ve dünyayı kendi etrafında döndürmek olmuş. Böyle eleştirdiğime bakmayın, kafamı kaldırıp kendi hayatıma ve çevremdeki insanlara -özellikle kadınlara- baktığımda, fark ediyorum ki aslında hepimiz birer Doğa olmuşuz. Bakışları üstümüzde hissetmediğimizde veyahut girdiğimiz bir ortamda ilgi üstümüzde toplanmadığında korkup paniğe kapılmışız istemeden. Bunu fark ettiğimizde ise hemen silkelenip kendimize gelmişiz ve farklı olmaya kendimizi zorlamışız. Bence esas problem tam da burada, kendimizi farklı olmaya “zorladığımızda” ortaya çıkıyor. Öyle bir dönemin içindeyiz ki yaşamlar fark edilmek üzerine kurulmuş. Hedeflerimiz, başarılarımız, gittiğimiz yerler, kıyafetlerimiz hatta dinlediğimiz müzikler ve izlediğimiz filmler tamamen fark edilmek ve insanlara göstermek için kullandığımız birer araç haline dönüşmüş. Zaten günümüzün vazgeçilmez parçası sosyal paylaşım siteleri de bu amaç üzerinden doğmamış mı? Hiç düşünüyor muyuz mesela bir insan neden sevgilisini, gittiği yerleri, yediği yemekleri paylaşma ihtiyacı duyar? Cevabı çok basit: Onaylanmak ve fark edilmek için… Dışarıdan, insanların “Ne kadar da mükemmel bir hayata sahip!” diye iç geçirmesini duymak için verilen bir uğraş… Yazar, Doğa üzerinden günümüz “plaza” insanlarını öyle güzel betimlemiş ki, okurken çevrenizdeki insanların çoğunun böyle olduğunu çok rahat idrak edebileceksiniz. Dışarıdan kusursuz gözükmek isteyen, hayatında kariyeri ve başarıları dışında hiçbir şeyi umursamayan, sosyal medyada paylaştığı fotoğraflardaki beğeni sayısıyla mutlu olan biri Doğa. Ayrıca, zayıf kalmak için hiçbir şey yememeye bile razı olup, kahvesinden asla vazgeçmemeyi seçen bir kadın. Ne kadar da tanıdık geldi değil mi? Özellikle son yıllarda biz kadınlar üzerinde kurulan güzellik ve mükemmellik algısı çığrından çıkmış vaziyette. Sadece bizim ülkemizde değil tüm dünyada kadınlar bu şekilde yaşıyor veya yaşatılmaya zorlanıyor. Kitabı okurken, karakterin daha derinine indiğimde her ne kadar Doğa’ya acıyıp onu eleştirsem de, ileride bir Doğa olmaktan ne kadar korktuğumu gördüm. Okuduğum okulu ve bölümümü göz önünde bulundurduğumda ileride bir plaza kadını olmam çok olası. Peki sonumuzun Doğa gibi olmaması için ne yapmamız lazım? Maalesef ki bu sorunun cevabını ben de tam olarak bilemiyorum… “Doğa’nın Tarihi” söz konusu herkesin muhtemel sonuna etkileyici bir şekilde değinmiş. Yaşadığımız bu modern hayat bize ne getiriyor bilinmez; fakat başta benliğimiz ve özgünlüğümüz olmak üzere çoğu şeyi alıp götürdüğü kesin. Hedeflerimiz, amaçlarımız sadece farkımızı fark ettirmek oluyor, onaylanmak ve beğenilmek için bütün dünyayı kendi etrafımızda döndürmeye çalışıyoruz. Doğa’nın girdiği o çıkmaz sokağa giriyoruz. KAYNAKÇA Bıçakçı, Hakan. Doğa Tarihi. İstanbul İletişim Yayınları. 2013 YALNIZLAR PARTİSİ Kaybedenler Kulübü, 2010 yapımı komedi-dram türünde bir Türk filmidir. Filmde, Kaan(Nejat İşler) ve Mete(Yiğit Özşener) günlük işlerinin dışında 1990'lı yılların ortalarında Kent FM adlı bir radyo istasyonunda Kaybedenler Kulübü adlı bir programa başlar ve bu programı sanki