bulunmasıdır. 1960'tan bu yana bu tür kanıtların bulunmasına yönelik çalışmalar yapılmış ve yapılmaktadır. İnsanların henüz yıldızlar arası yolculuk yapacak derecede gelişmiş bir teknolojileri bulunmadığı için bu çalışmalar, çok büyük uzaklıklarda ve ufak kanıtlar üzerinde yapılan dikkatli analizlerle yürütülmektedir. Bu durum sadece, çevrelerini fark edilir derecede değiştirebilen ya da radyo yayınları gibi çok uzaklardan tespit edilebilecek etkiler ortaya çıkarabilen uygarlıkların keşfedilebilmesini olası kılmaktadır. Teknolojik açıdan gelişmemiş uygarlıkların ise, Dünya tarafından yakın gelecekte keşfedilmeleri pek olası değildir. Bu araştırmalardaki zorlayıcı bir konu da insanmerkezci bir bakış açısına sahip olmamanın gerekmesidir. Dünya dışı zeka arayışında bulunmaya çalışılan kanıtlarla ilgili konjektür, genelde insanların yapmakta oldukları ya da daha yüksek bir teknolojiye sahip olsalar muhtemelen yapacak oldukları faaliyetleri içerir. Zeki uzaylılar bu "beklenen" davranışları göstermeyebilir veya insanlar için tamamıyla yeni bazı faaliyetlerde bulunabilir. Radyo teknolojisinin ve bir radyo teleskop inşa edebilme kapasitesinin, yıldızlar arası uzaklıklardan tespit edilebilecek etkiler yaratabilecek teknolojiye sahip uygarlıklar için doğal bir gelişme olduğu varsayılır. Örneğin, yeterince duyarlı gözlemciler Güneş Sistemi'ni izleseler, Dünya'daki televizyon ve telekomünikasyon yayınları sebebiyle, G2 sınıfındaki bir yıldız için olağan dışı yoğunlukta radyo dalgalarıyla karşılaşacaklardır. Böyle bir durumda, doğal bir sebebin var olmadığı açıkça ortaya çıktığında, uzaylı gözlemciler Dünya uygarlığını keşfetmiş olacaklardır. Dolayısıyla, uzaydaki doğal olmayan radyo yayımlarının dikkatlice incelenmesi uzaylı uygarlıkların tespit edilmesini sağlayabilir. Bu sinyaller bir uygarlığın "kazara" yaydığı yan etkiler olabileceği gibi, CETI (Communication with Extraterrestrial Intelligence) tarafından gönderilen Arecibo mesajı gibi iletişim kurma amaçlı bilinçli denemeler de olabilir. Birçok astronom ve gözlemevi genelde SETI yoluyla veya optical SETI gibi diğer yaklaşımları kullanarak, bu tür kanıtları bulmaya çalışmış ve çalışmaktadır. SETI analizinde onlarca yıl boyunca, birçok aday sinyal yakalanmasına rağmen, anakol yıldızlarından hiçbirinde olağan dışı yoğunlukta ya da anlamlı şekilde tekrar eden radyo yayını bulunamadı. 15 Ağustos 1977'de Wow! sinyali, The Big Ear radyo teleskobu tarafından tespit edildi. Ancak Big Ear uzaydaki her noktayı sadece 72 saniye boyunca incelemekteydi ve aynı nokta yeniden incelendiğinde hiçbir şey bulunamadı. 2003'te Radio kaynağı SHGb02+14a, SETI@home analizi ile izole edildi ancak sonraki çalışmalarda bu kaynak büyük ölçüde önemsiz bulundu. SETI'ye ilişkin pek çok teknik varsayım, radyo yayımının mevcut arama teknolojileriyle tespit edilememesine sebep olabilir. Bu varsayımlar aşağıda anlatılmıştır. Güneş dışı gezegenlerin tespit edilmesi ve sınıflandırılması, temel astronomik araçlarda ve analiz yöntemlerinde son zamanlarda elde edilen iyileştirmelerin sonucudur. Astronominin yeni bir alanı olsa da - Güneş dışı bir gezegenin bulunduğunu öne süren ilk makale 1989'da yayınlandı - yaşamı destekleyecek şartlara sahip olması muhtemel bir gezegenin, yakın gelecekte bulunabilmesi olasıdır. Bir Güneş dışı gezegenin atmosferindeki biyotik gazların (örneğin metan ve oksijen) - hatta teknolojik olarak ileri bir medeniyetin yarattığını endüstriyel hava kirliliğinin - spektroskopik analiz yoluyla tespit edilmesi, Dünya dışı yaşamın nihai kanıtı olabilir. Gözlem olanaklarının daha da gelişmesi halinde, insan uygarlığının ürettiği (yanda görülen) etkilere benzer kanıtlar da doğrudan gözlenebilir. Yine de, Güneş dışı gezegenler nadiren doğrudan gözlenebilir (bir gezegenin gözlendiğine dair ilk iddia 2004'te ortaya atılmıştır). Bunun yerine, bu tür gezegenlerin varlığı genelde, etrafında döndükleri yıldız ya da yıldızlar üzerindeki etkilerinin incelenmesiyle tespit edilir. Bu yüzden çoğunlukla gezegenin sadece kütlesi ve yörüngesi bilinebilir. Bu bilgilerle birlikte, gezegenin yıldızının ait olduğu sınıf bilgisi ve eğitimli tahminlerin (genelde gezegenin kütlesi ve yıldızına olan uzaklığı kullanılır) sonuçları, gezegendeki koşullar hakkında kaba tahminler yapılmasına imkân verir. Mevcut Güneş dışı gezegen tespit yöntemleri ile, yaşam barındıran Dünya benzeri gezegenlerin tespiti mümkün görünmemektedir. Kütleçekimsel mikromercekleme gibi yöntemler Dünya'dan daha küçük boyuttaki gezegenlerin varlığını tespit edebilir. Ancak bu yöntemde gezegen bir an için tespit edilir ve gezegenin takip edilmesi mümkün değildir. Radyal hız ve gökölçüm gibi yöntemlerde Güneş dışı gezegenlerin etkileri uzun süre gözlenebilir, ancak bu yöntemler Dünya'nın birkaç katı kütleye sahip gezegenlerde kullanılabilir. Bu tür gezegenler, Dünya benzeri yaşamın ortaya çıkmasının olası olmadığı gezegenlerdir. Yine de Güneş dışı gezegen tespiti ve sınıflaması, astronominin en aktif alt dallarından biridir. 1988 ile 2007 yılları arasında 241 gezegen tespit edilmiş, bir yıldızın yaşanabilir bölgesi dahilinde keşfedilen ilk yerbenzeri gezegen 2007'de bulunmuştur. Güneş dışı gezegen tespit yöntemlerindeki iyileştirmeler sayesinde daha fazla yerbenzeri gezegenin tespit edilebileceği ve daha uzun süreyle gözlemlenebileceği düşünülmektedir. Bu tür gözlem iyileştirmeleri ile, potansiyel olarak yaşam barındıran gezegenlerin genel özellikleri daha iyi anlaşılacak, evrendeki yaşamın nasıl olması gerektiği konusunda daha iyi tahminler yapılabilecek ve Fermi paradoksunun temelinde yer alan varsayımlar daha iyi anlaşılabilecektir. Evrenin yaşı ve büyüklüğü ile birlikte zeki yaşamın yayılma hızı dikkate alındığında, uzaylıların kolonileşme denemelerine dair kanıtların keşfedilmesi ihtimali akla yatkındır. Ayrıca, Dünya dışı canlıları taşımayan keşif amaçlı sondaların ve diğer bilgi toplama araçlarının da varlığına ilişkin deliller aranabilir. Von Neumann sondası gibi bazı teorik tarama araçları ile Samanyolu büyüklüğündeki bir galaksinin neredeyse tamamı yarım milyon yıl gibi kısa bir sürede, nispeten düşük maliyetler ve enerji miktarıyla taranabilir. Samanyolu dahilinde bir tek uygarlık bile bunu yapmış olsa, tüm galaksiye birçok sonda yayılmış olurdu. Bu tür sondaların varlığına ilişkin kanıtlar, Güneş Sistemi dahilinde - muhtemelen hammaddenin çok fazla ve kolay erişilebilir olduğu asteroit kuşağında - bulunabilir. Uzaylılara ait bir sondayla temasa geçmek için bir başka olasılık da, insanları aramakta olan bir Bracewell sondasına rastlamaktır. Bağımsız çalışan böyle bir sondanın amacı, sadece keşif amaçlı olan Von Neumann sondalarının aksine, uzaylı uygarlıkları bulmak ve onlarla iletişime geçmek olacaktır. Bu tür sondalar, birbirinden çok uzakta olan iki medeniyet arasında ışık hızıyla kurulacak nispeten yavaş iletişime bir alternatif olarak öne sürülmüştür. Radyo dalgaları yoluyla kurulacak olan iletişimdeki gecikmelere katlanmak yerine, yapay zekâya sahip böyle bir sonda, yakın çevresinde keşfedeceği medeniyetlerle daha kısa sürede temasa geçebilecektir. Böyle bir sondanın bulgularını kendi medeniyetine göndermesi için en hızlı yol hâlâ ışık hızı olacaktır, ancak bulunan medeniyetle yapılacak bilgi toplamaya yönelik diyalog gerçek zamanlı yürütülebilecektir. 1950'lerden bu yana Güneş Sistemi'nin küçük bir bölümünde keşif çalışmaları gerçekleştirildi ancak sistemin uzaylı koloniciler ya da sondalar tarafından ziyaret edilmiş olduğuna dair hiçbir kanıt bulunamadı. Güneş Sistemi'nin, enerji kaynaklarının fazlaca bulunduğu asteroitler, Kuiper kuşağı, Oort bulutu ve çeşitli gezegen halkaları gibi bölgelerinde yapılacak detaylı çalışmalar, uzaylıların yaptıkları keşif faaliyetlerinin kanıtlarını ortaya çıkarabilir. Ancak çok büyük olan bu bölgelerin araştırılması zordur. Uzaylılar tarafından Güneş Sistemi'ne yapılan ziyaretlerin kanıtlarının ya da bahsi geçen uzaylı yapıların izlerinin bulunmasına yönelik olarak SATE ve SETV gibi ön çalışmalar yapıldı. Ayrıca Dünya'nın yakınlarında bulunması olası Bracewell sondalarını sinyaller göndererek aktive etmeye yönelik olarak, Robert Freitas ve Francisco Valdes gibi bilim adamlarının katıldığı denemeler yapıldı. Astronomların önemsiz bulduğu bu tür birçok çalışmanın sonucunda, herhangi bir uzaylı yapıya rastlanamadı. Bu tür uzaylı yapılarının Dünya dışı oldukları, Dünya üzerinde keşfedilseler bile, anlaşılamayabilir. Uzaylıların farklı zekâ ve teknoloji seviyesi ile ürettiği bu yapılar algılanamayabilir ya da yapay oldukları fark edilemeyebilir. Örneğin biyomühendislik teknikleriyle ve yapay biyoloji yoluyla oluşturulmuş keşif araçları bir süre sonra parçalanarak geride iz bırakmadan yok olacaktır. Moleküler nanoteknolojiye dayalı bilgi toplama cihazları sürekli çevremizde olsalar bile tespit edilemeyecektir. Clarke'ın üçüncü yasasına göre, insan medeniyetine oranla oldukça gelişmiş durumdaki uzaylı bir medeniyetin keşif teknikleri, insanların henüz algılayamayacağı seviyede olabilir. 1959'da Dr. Freeman Dyson, tüm gelişmiş insan uygarlıklarında enerji tüketiminin sürekli arttığını gözlemledi ve yeterli yaşa ulaşmış bir uygarlığın, kendi güneşi tarafından üretilen "tüm" enerjiye ihtiyaç duyacak hale geleceğini öne sürdü. Buna bir çözüm bulmak için gerçekleştirdiği düşünce deneyinin sonucu olarak Dyson küresi fikri ortaya çıktı. Bu yapı, bir yıldızın etrafını kabuk ya da bulut gibi sararak, yıldızın yaydığı enerjinin mümkün olan en büyük kısmını toplamaya çalışan nesnelerden oluşur. Bu tür bir astromühendislik başarısı, Güneş'in gözle görülebilir tayfını değiştirecek, doğal yıldız gazyuvarının normal tayf çizgilerinin en azından bir kısmını, muhtemelen kızılötesinin en fazla görüleceği bir tür kara cisim ışınımına dönüştürecektir. Dyson bu fikirden yola çıkarak, yıldızların tayflarında bu şekilde bir deişikliğin olup olmadığının araştırılması yoluyla, gelişmiş uzaylı uygarlıkların tespit edilebileceğini öne sürdü. O zamandan bu yana, birçok teorik yıldız-boyutlu megayapı türü öne sürüldü, ancak temel fikir aynı kaldı. Bu fikre göre, yeterince gelişmiş durumdaki medeniyetler - Kardaşev ölçeğine göre II. tip ve daha gelişmiş olanlar - çevrelerini, yıldızlar arası uzaklıktan fark edilecek ölçüde değiştirebilirler. Ancak bu tür yapıların tespit edilmesi, düşünüldüğünden daha zor olabilir. Dyson küreleri düşünüldüğünden farklı yayılım tayflarının da oluşmasına sebep olabilir. Örneğin çok yüksek sıcaklığa ihtiyaç duyan bir yaşam formunun oluşturacağı Dyson küresindeki "artık ışınımın", önerildiği gibi kızılötesi değil, görülebilir tayf dahilinde olacaktır. Ek olarak, Dyson küresinin Matruşka beyni olarak adlandırılan ve çok uzaktan tespit edilmesi oldukça zor olan bir türünün de inşa edilebileceği öne sürülmüştür. Matruşka beyni, her biri birim alan başına bir içtekine göre daha az enerji yayan eş merkezli kürelerden oluşur. Böyle bir durumda en dıştaki kürenin sıcaklığı yıldızlar arası arka plan ışımasına yakın olabilir. Dolayısıyla bu yapı büyük uzaklıklardan tespit edilemez. Dyson kürelerini veya Kardaşev ölçeğinde II. ya da III. tipteki medeniyetlerin yapmış olabileceği, merkez yıldızlarının tayfını değiştirecek büyüklükteki diğer yapıları tespit etmeye yönelik bazı ön çalışmalar yapıldı ancak henüz bir sonuç elde edilemedi. Fermilab'da Dyson kürelerinin bulunmasına yönelik bir program sürmektedir ancak program dahilindeki taramalar ön çalışma niteliğindedir ve henüz tamamlanmamıştır. Bazı teorisyenler, kanıt yokluğunun dünya dışı yaşamın var olmadığını kanıtladığı kabul ederler ve bunun sebeplerini açıklamaya çalışırlar. Diğer bazı teorisyenler ise bu "büyük sessizliğin", bu tür bir yaşamın varlığını yok saymaksızın nasıl açıklanabileceğine dair, dünyadışı yaşamın davranış şekli ve teknolojik seviyesi hakkında fikirler öne sürerler. Aslında bu açıklama hipotezlerinin her biri, Drake denkleminin bir ya da birkaç faktörünün değerini değiştirmek anlamına gelir. Bu teoriler genel olarak birbirlerini dışlamaz. Örneğin, yaşamın nadir olduğu hipotezi ile teknolojik olarak gelişmiş uygarlıkların kendilerini yok etmeye meyilli oldukları savı aynı anda doğru olabilir. Aşağıda söz edilen başka teorileri içeren benzer kombinasyonlar da düşünülebilir. Açıklamalardan biri, insan uygarlığının galakside tek olduğu yönündedir. Bu fikre paralel olarak, akıllı yaşamın neden oldukça nadir ya da çok kısa ömürlü olması gerektiğine dair birçok teori öne sürülmüştür. Bu hipotezlerin sonuçları Büyük Filtre başlığı altında değerlendirilir. Dünya dışı yaşamın var olmadığına inananlara göre, hayatın - ya da en azından karmaşık hayat formlarının - gelişmesi için gerekli olan şartlar çok nadir ortaya çıkar, hatta bu durum sadece Dünya'ya özeldir. Bu görüş, "Nadir Dünya hipotezi" olarak adlandırılır. Bu hipotezi savunanlar, sıradanlık ilkesini kabul etmeyip, Dünya'nın tipik bir gezegen değil, sıradışı ve hatta benzersiz bir gezegen olduğunu öne sürerek Fermi paradoksuna bir çözüm getirmeye çalışırlar. Eşsiz Dünya düşüncesi geçmişte felsefe ve din kökenli destekler almıştır. Ancak Nadir Dünya hipotezi, çok hücreli hayatın evrende oldukça nadir olduğunu, çünkü zaten Dünya benzeri gezegenlerin oldukça nadir olduğunu ve/veya olağandışı bir dizi rastlantının birleşerek Dünya'da karmaşık yaşama imkân verdiğini öne süren ölçülebilir ve istatistiki argümanlar ortaya koyar. Bazı görüşler, karmaşık yaşamın Dünya'ya özel şartlar haricindeki bazı mekanizmalar sonucu ortaya çıkabileceği yönündedir. Ancak Dünya'daki yaşamın oldukça uzun süredir var olduğu dikkate alındığında, uzay yolculuğu yapabilecek ve radyo dalgalarıyla iletişim kurabilecek kadar ileri bir uygarlığın sadece bir tek tür tarafından geliştirilebilmiş olması, teknolojik açıdan ileri toplumların evrende nadir olduğu savını destekler. Örneğin, zekânın ortaya çıkışı evrimsel bir rastlantı olabilir. Geoffrey Miller insan zekâsının, tahmin edilemez yönlerde ilerleyebilen cinsel seçilimin kontrolden çıkmasının bir sonucu olduğunu ileri sürer. Steven Pinker "How the Mind Works (Akıl Nasıl Çalışır)" isimli kitabında, yeterli karmaşıklık seviyesine ulaşmış olan bir yaşam formunda evrim sürecinin sonucunda zeki canlıların ortaya çıkacağına dair fikrin, temelinde "evrim merdiveni" düşüncesinin yer alması sebebiyle hatalı olduğunu savunur: Evrim belirli bir amaca ulaşmaya çalışmaz, sadece rastgele gerçekleşir. Belirli bir ekolojik niş için en kullanışlı adaptasyonu seçer. Dünya üzerinde, bu seçimin sonucunda konuşabilen bilinçli bir canlıya sadece bir defa ulaşılabilmiş olması, bu adaptasyonun sadece nadir durumlarda en iyi adaptasyon olduğunu gösteriyor olabilir. Öyleyse, elde edilmiş olan sonuç, yaşam ağacının mutlaka varacağı son nokta değildir. Bu görüşlere paralel bir başka teoriye göre, yaşam için gerekli koşullar tüm kâinatta ortak olsa bile, hem yeniden üreyebilme, hem temel bileşenlerini çevresindeki ortamdan temin edebilme, hem de yaşamsal reaksiyonları için (ya da en azından, potansiyel olarak yaşamı destekleyebilecek bir gezegendeki ilk abiyogenez için) gerek duyulan enerjiyi herhangi bir formda elde edebilme kapasitesine sahip olan karmaşık bir molekül dizisinin ortaya çıkarak yaşamı oluşturması, oldukça seyrek bir durum olmalıdır. Ek olarak, ilk yaşam formlarından insana ulaşan, doğrusal olmayan ve çeşitli yönlere budaklanan gelişim dikkate alındığında, prokaryot hücrelerden ökaryot hücrelere ya da tek hücreli organizmalardan çok hücreli organizmalara geçiş ("kambriyum patlaması") gibi bazı önemli olayların da gerçekleşme ihtimali düşüktür. Bir başka olasılık da, zeki yaşamın yaygın, ancak endüstriyel uygarlıkların nadir olmasıdır. Örneğin Dünya'da endüstrileşmenin ortaya çıkışı, temelde fosil yakıtlar gibi uygun enerji kaynaklarının varlığı sayesindedir. Evrenin başka bölgelerinde bu tür enerji kaynaklarının nadir olması ya da mevcut olmaması durumunda, oralarda ortaya çıkmış olabilecek zeki uygarlıklar, iletişime geçilebilecek teknolojik ilerlemeyi hiçbir zaman sağlayamayacaklardır. Nadir Dünya hipotezi, Dünya üzerindeki yaşama ve onun oluşma sürecine özel bir önem verdiği ölçüde, antropik sapmanın bir türevi haline gelir. Antropik sapmanın bu versiyonunda, evrenin sadece insan zekâsının gelişimine uygun olduğu öne sürülür. Bu felsefi tutum, hem sıradanlık ilkesinin, hem de evrendeki herhangi bir yerin diğerine göre daha ayrıcalıklı olmadığını savunan Kopernik ilkesinin aksini savunur. Ayrıca, Dünya üzerindeki zeki, dil ya da alet icat eden veya kullanan tek türün insanlar olmadığına dair artan sayıdaki kanıtlar, bu fikir ile çelişir. Bu görüşün karşıtları, hipotezin bir totoloji olduğunu - evrende insan yaşamının gelişmesi için bir koşul gerekliyse, bu koşul zaten mevcut olmalıdır, çünkü insan yaşamı mevcuttur - ve argumentum ad ignorantiama örnek teşkil ettiğini savunur. Buna göre, Nadir Dünya hipotezi, Dünya üzerinde yaşamın nasıl ortaya çıktığı ile nasıl ortaya çıkmış olabileceği sorusuna verilebilecek yanıtlardan birini birbirine karıştırmaktadır. Dünya'daki belirli koşulların tekrarlanabilmesi ihtimali çok düşük olabilir; ancak karmaşık yaşam türlerinin gelişmesi için gerekli olan koşulların neler olduğu tam anlamıyla bilinmemektedir. Teknolojik uygarlıklar genelde ya da her zaman, radyo veya uzay yolculuğu teknolojisini geliştirmeden hemen önce ya da geliştirdikten hemen sonra kendini yok etmesi olasıdır. Yok oluş sebebi nükleer savaş, biyolojik savaş ya da kaza sonucu bulaşan hastalıklar, nanoteknolojik yıkım, kötü yönetilen fizik deneyleri, kötü programlanmış bir yapay süper-zekâ ya da gezegenin ekosferindeki kötüleşmenin sonucu ortaya çıkan Malthus felaketi olabilir. Bu ihtimal, kurgu eserlerde sıklıkla ele alındığı gibi, ana akım bilimsel teorilere de konu edilmiştir. Dünya için, insanlığın sonunun uzak gelecekte değil de yakın gelecekte gerçekleşeceğine ilişkin olasılıklı görüşler mevcuttur. Örneğin, 1966'da Sagan ve Shklovsky, teknolojik olarak gelişmiş uygarlıkların ya yıldızlar arası iletişim yeteneğine eriştikten sonraki yüz yıl içinde kendilerini yok edeceklerini, ya da kendilerini yok etmeye yönelik bu eğilimi baskılayarak milyarlarca yıl boyunca hayatta kalacaklarını öne sürmüştü. Öte yandan, kendini yok etme durumu termodinamik kapsamında da ele alınabilir: yaşamın, düzensizlik eğilimine karşın kendini devam ettirmeye çalışan düzenli bir sistem olduğu düşünülürse; "dış iletişim" safhası, sistemin kararsız hâle gelerek kendini yok edeceği nokta olabilir. Darwinci bakış açısına göre, bir toplumun kendini yok etmesi, başarılı evrimin mantığa aykırı sonucu olacaktır. İnsan evrimi süresince kıt kaynaklar için verilen mücadele sırasında gelişen evrimsel psikoloji, insanları saldırgan ve içgüdüsel davranışlara maruz bırakmıştır. Bunun sonucunda, insanlar kaynakları kullanmaya, yaşam süresini uzatmaya ve üremeye yönelmiştir, ki bunlar teknolojik bir toplum geliştirmenin ardında yatan güdülerin bir kısmıdır. Zeki bir dünya dışı uygarlığın da aynı şekilde gelişmesi ve dolayısıyla kendini yok etme ihtimaline ulaşması beklenebilir. Kendini yok etme durumunun Fermi paradoksuna genel bir cevap olabilmesi için, evrensel olarak geçerli olması gerekir. Ayrıca, başarılı bir uzaylı türün, tıpkı "Homo sapiens" gibi, bir süper avcı olması gerektiği öne sürülmüştür. Kendini yok etme görüşünde, uygarlıkların tamamen yok olmaları gerekmez. Teknolojik bir uygarlık, teknoloji öncesi döneme geri dönebilir. Yaşamın bu yolla devam etmesi, hatta gelişmesi evrimsel açıdan mantıklı olabilir. Çünkü evrim teknolojik ya da zekaya ilişkin "gelişmeyi" değil, hayatta kalmayı yaşamın asıl amacı olarak dayatır. Belirli bir teknolojik kapasitenin üzerindeki zeki türlerin, diğer zeki uygarlıkları buldukları anda yok etmeleri de bir başka olasılıktır. Evrendeki tüm zeki yaşamı yok eden birilerine ya da bir şeye ilişkin temalar bilimkurguda olduğu kadar bilimsel literatürde de sıklıkla işlenmiştir. Bir tür böyle bir yok edişi; yayılmacı amaçlarla, paranoya sonucu ya da saldırgan doğası gereği yapmaya kalkışabilir. Kozmolojist Edward Robert Harrison'ın 1981'de öne sürdüğü üzere bu tutumun sebebi ihtiyatlılık da olabilir: Kendi yok edici güdülerini baskılamış olan zeki bir uygarlık, bunu başaramamış diğer akıllı yaşam formlarını tüm galaksiyi etkileyecek bir virüs gibi görebilir. Bu teori doğru ise, ulaşılabilir uygarlıkların azlığının buna bağlı iki sebebi olacaktır: çoğu uygarlık yok edilmiş olacaktır ve birçok başka uygarlık da yok edilme tehlikesinden korunmak için sessiz kalmayı tercih edecektir (bkz. #Bizimle iletişime geçmemeyi tercih ediyorlar). Dünya dışı yaşama ilişkin dinî ya da felsefi tartışmalar, bilimsel sorguların çok daha öncesine dayanır. Yahudi rasyonalist haham Hasdai Crescas (yak. 1340–1410/1411) ve Hıristiyan filozof Cusalı Nicholas (1401–1464) gibi bazı din düşünürleri, dünya dışı zeki yaşam ihtimalinden söz etmiştir. Öte yandan, Batı din dünyasındaki birçok geleneksel görüşe göre, insanlık ilahi yaratının tek zeki varlığıdır. Bu görüşleri savunanlar, diğer dünyalarda zeki yaşam olabileceği fikrine karşı çıkarlar. Dünya dışı zeki yaşamın varlığı hakkındaki şüphenin dinsel sebepleri, Nadir Dünya hipotezinin bazı türlerini andırır. Burada öne sürülen görüş, antropik sapmanın teleolojik bir çeşididir: evren, insanın (ve sadece insanın) varlığı için tasarlanmıştır Teknolojik dünya dışı uygarlıklar varsa bile, çeşitli kısıtlardan dolayı insanlar bu uygarlıklarla iletişime geçemeyebilir. Ölçek ya da teknoloji sorunları, uzaylıların doğaları gereği anlayamayacağımız şekilde iletişim kurmaya çalışmaları ya da insanlığın var olan kanıtları gömeyi reddediyor oluşu, bu sebeplerden bazıları olabilir. Zeki uygarlıklar yer ya da zaman açısından birbirine çok uzaklar Teknolojik açıdan gelişmiş ancak kolonileşme amacı gütmeyen uzaylı uygarlıklar var olsa bile, anlamlı bir çift yönlü iletişimi gerçekleştiremeyecek kadar uzakta olabilirler. İki uygarlık arasında birçok ışık yılı uzaklık bulunması hâlinde, karşılıklı iletişim kurulana kadar, uygarlıkların biri ya da her ikisi ortadan kalkabilir. Araştırmalar sonucunda bu tür uygarlıkların varlıkları tespit edilebilirse de, uzaklık sebebiyle iletişim imkânsız olacaktır. İletişimin Bracewell sondaları yardımıyla kurulması hâlinde, bu sorun kısmen çözülebilir. Bu durumda, en azından bir taraf diğeri hakkında anlamlı bilgiler edinebilecektir. Bunun dışında, herhangi bir uygarlık kendine ait çeşitli bilgileri yayınlayıp, bunları yorumlama konusunu alıcıya bırakabilir. Böyle bir bilgi aktarımı, antik uygarlıkların kaydettikleri çeşitli bilgilerin çağdaş uygarlıklar tarafından yorumlanmasına benzeyecektir. Uzaklık problemi, bir uygarlığı belirlemek ya da onunla iletişime geçmek için gerekli olan zaman dilimini ifade eden "fırsat penceresinin" çok dar olmasıyla da ilişkilidir. Galaksimiz dahilinde gelişmiş uygarlıklar belirli aralıklarla doğuyor ve yok oluyor olabilir; ancak bu olay nadiren gerçekleşiyorsa, bu tür iki uygarlığın aynı anda var olma olasılığı oldukça düşüktür. Dünya'daki zeki uygarlığın ortaya çıkışından önce ya da yok olmasının ardından, galaksimizde başka zeki uygarlıklar var olmuş ya da olacak olabilir. Ancak büyük ihtimalle "şu anki" tek zeki uygarlık Dünya üzerindedir. Görelilik çerçevesinde uzayzamanın doğası ve ışık hızının sonlu olması, "şu anda" terimini karmaşıklaştırır. Işıktan daha hızlı yolculuk ederek Dünya yakınlarına gelecek teknolojiye sahip olmayan bir uygarlığın 1.000 ışık yılı uzakta olduğu varsayıldığında, bu uygarlığın tespit edilebilmesi için, 1.000 yıl önce de aktif olması gerekir. Dolayısıyla araştırmalar, uzayın Dünya'nın geçmiş ışık konisi içinde kalan kısmında yapılmalıdır, çünkü bunun dışındaki uygarlıkların tespiti mümkün değildir. Derin uzay araştırmaları sırasında, geçmiş uygarlıklara ait Dyson küresi benzeri yapılar gibi çeşitli arkeolojik kanıtlar bulunabilir. Ancak halen gelişmekte olan bir uygarlığa ait izlerin bulunması daha muhtemeldir. Bu konuyla ilişkili bir görüşe göre şu anda mesaj gönderen ve uzayı araştıran başka uygarlıklar da mevcuttur; ancak bunlara ait mesajlar ve sondalar henüz Dünya'ya ulaşmamıştır. Bu görüşe getirilen eleştirilere göre, bu durumun gerçek olması için, boş galaksinin dolmaya başladığı çok özel bir zaman diliminde bulunuyor olmamız gerekir. Galaksinin yaşı dikkate alındığında, bu özel zaman diliminde yaşıyor olma ihtimalimiz çok düşüktür. Tüm galaksiye fiziksel yayılım çok pahalı Uzaylı bir kültürün diğer yıldızları kolonileştirebilme yetkinliğine dair varsayımların büyük bölümü, yıldızlararası yolculuğun teknolojik bakımdan mümkün olduğu fikrine dayanır. Fizik kuralları hakkındaki mevcut bilgiler ışık ötesi hızın mümkün olmadığını gösterir, ancak daha "yavaş" yıldızlararası gemiler inşa edilmesinin önünde teorik açıdan bir engel yoktur. Bu fikre göre, Von Neumann sondası ve Bracewell sondası gibi yapılar, dünya dışı zekanın kanıtları olabilir. Yıldızlararası kolonileşmenin mümkünlüğünün ve maliyetinin, mevcut bilimsel bilgiler dahilinde tam olarak hesaplanamaması olasıdır. Böyle bir girişimde, anlaşılamamış teorik engeller sonradan ortaya çıkabilir veya malzeme ve enerji maliyeti hiçbir uygarlığın karşılayamacağı kadar yüksek olabilir. Yıldızlararası yolculuk ve kolonileşme mümkün olsa dahi, süzme teorisine göre bir kolonileşme modelinin ortaya çıkması çok zor olabilir. Kolonileşme çabaları, durdurulamaz bir hücum şeklinde değil de, dışa doğru her yönde dengeli olmayan bir "süzülme" şeklinde gerçekleşebilir. Bu durumda, yüksek maliyet göz önüne alındığında, bu yayılım zamanla yavaşlayacak ve bir noktadan sonra duracaktır. Ayrıca kolonilerde de oralara özgü kültürler ve uygarlıklar ortaya çıkmaya başlayacaktır. Öyleyse kolonileşme, kümeler halinde gerçekleşecek ve belirli bir anda, kolonileşmemiş büyük alanlar mevcut olacaktır. Benzer bir görüşe göre, yıldızlararası yolculuk mümkün olabilir ama yıldızlararası iletişime kıyasla çok daha maliyetlidir. Dahası, gelişmiş bir uygarlık için, zihin aktarımı ve benzeri teknikler sayesinde, yolculuğun yerini iletişim almış olabilir. Dolayısıyla, ilk uygarlık galaksisini fiziki yollarla dolaşmış ve kolonileştirmiş olsa da, sonraki uygarlıklar diğerleriyle iletişime geçerek bilgi toplamayı daha ucuz, hızlı ve kolay bulabilirler. Bu senaryoya göre, fiziki yolculuk çok nadir olacağı ya da hiç olmayacağı için, bu yollarla iletişim kuran ya da bilgi toplayan uygarlıkların varlığına dair yıldızlararası uzaklıklardan tespit edilebilir kanıtlar çok az sayıda olacaktır. İnsanlık, dünya dışı yaşamı yeterince uzun zamandır aramıyor İnsanlık, başkaları tarafından bulunmasına yetecek kadar uzun zamandır mevcut değil İnsanlığın dünya dışı zeki yaşamı bulma ve onlarla anlaşma yeterliliği kısa bir süredir — eğer radyo teleskobunun keşfi bu konuda milat olarak kabul edilirse, 1937'den bu yana — mevcuttur. Ayrıca "Homo sapiens" jeolojik ölçekte çok yeni bir türdür. İnsanın var olduğu zaman diliminin tamamı (yaklaşık 200.000 yıl), kozmolojik ölçekte oldukça kısa bir süre iken, radyo yayınları ise sadece 1895'ten beri yapılabilmektedir. Dolayısıyla insanlık, ne başka bir uygarlığı keşfetmek için yeterli süre boyunca araştırma yapmıştır, ne de diğer uygarlıklar tarafından keşfedilecek denli uzun süre var olmuştur. Bir milyon yıl önce araştırma yapan varsayımsal dün dışı kaşifler, Dünya üzerinde insana rastlamamış olacaklardır. Zaman içinde daha da geriye gidildiğinde Dünya, zeki yaşamın ortaya çıkacağına dair gittikçe daha az ipucu verecektir. Hâlen oldukça büyük ve yaşlı olan evrende, zeki uzaylı türlerin kaşifleri, zeki yaşamın ortaya çıkması için Dünya'ya kıyasla çok daha elverişli birçok başka gezegeni ziyaret etmeyi tercih etmiş olabilirler. Dahası, "bir yerin, sonsuz zaman dilimi içinde bile hiç ziyaret edilmemesi ihtimali, sıfırdan büyüktür." dolayısıyla, evrenin bir yerinde zeki yaşam yayılıyor olsa dahi, hiçbir zaman keşfedilmemesi istatistiksel olarak mümkündür. İnsanlar gerekli şekilde dinlemiyor SETI arama programının temellerindeki bazı varsayımlar, araştırmacıların mevcut sinyalleri fark edememelerine sebep olabilir. Örneğin, radyo araştırmacıları bugüne kadarki araştırma yöntemleri sebebiyle, yüksek oranda sıkıştırılmış bazı veri akışlarını fark edemeyecektir, çünkü sıkıştırma algoritmasını çözümleyemeyenler için bu mesajların beyaz gürültüden farkı olmayacaktır. Uzaylılar ayrıca, Dünya atmosferini aşamayan ya da bilim adamlarının sinyal taşımayacağını düşündükleri frekanslarda yayın yapıyor olabilirler. Veya, Dünya'daki araştırmacılar tarafından incelenmeyen kipleme stratejileri kullanabilirler. Sinyallerin veri hızı elektronik sistemlerimiz tarafından işlenemeyecek kadar hızlı, ya da bir mesaj oldukları anlaşılamayacak kadar yavaş olabilir. Basit yayın teknikleri kullanılsa dahi mesajlar, araştırmalarda düşük öncelikli olan anakol dışı yıldızlardan geldiği için fark edilmeyebilir; çünkü mevcut arama programları, uzaydaki yaşamın çoğunun Güneş benzeri yıldızlar etrafındaki gezegenlerde olduğunu varsaymaktadır. En büyük sorun, sinyal aramak için yapılması gereken araştırmanın büyüklüğü karşısında, SETI'ye ayrılan kaynakların sınırlı olması ve mevcut cihazların hassaslık seviyesidir. Örneğin SETI'nin tahminlerine göre, Arecibo Gözlemevi hassaslığında bir radyo teleskobu kullanıldığında, Dünya'nın televizyon ve radyo yayınları en fazla 0,3 ışık yılı uzaklıktan tespit edilebilir. Dolayısıyla Dünya benzeri bir uygarlığı uzaktan açıkça tespit edebilmek zordur. Bir sinyal, enerjisi dar bir frekans aralığına yoğunlaştırıldıysa (dar bantlı iletişim) ve/veya uzayın belirli bir bölgesine yönlendirildiyse daha kolay tespit edilebilir. Bu tür sinyallerin milyonlarca ışık yılı öteden bile tespit edilmesi mümkündür. Ancak yine de alıcıların, gerekli frekans aralığını ve sinyalin yönlendirildiği uzay bölgesini dinliyor olmaları gerekir. Oysa, ilk projelerden biri olan Cyclops Projesi'nden itibaren birçok SETI araştırması, uzaylı uygarlıkların, fark edilmek amacıyla belirli bir tür mesaj (örn. Arecibo mesajı benzeri) göndermeleri gerektiği varsayımıyla çalışır. Dolayısıyla uzaylı bir uygarlığı tespit edebilmek için, Dünyalı gözlemcilerin ya daha hassas cihazlara sahip olmaları ya da bazı tesadüfi durumların gerçekleşmesini umut etmeleri gerekmektedir: uzaylıların radyo teknolojisinin Dünya'daki teknolojiye göre çok daha güçlü olması, SETI programlarından birinin uzayın doğru bir parçasında doğru bir frekans aralığını dinliyor olması veya uzaylıların Arecibo mesajı benzeri bir mesajı Dünya yönüne odaklayarak gönderiyor olmaları gibi. Uygarlıklar tespit edilebilir radyo sinyallerini kısa bir süre boyunca yayımlar Uzaylı uygarlıkların, radyo sinyallerini sadece kısıtlı bir süre boyunca gönderiyor olmaları durumunda, bu uygarlıkların radyo sinyalleri aracılığıyla tespiti zor olacaktır. Bu konuda iki olasılık vardır: uzaylı uygarlıklar teknolojik gelişmenin devam etmesi sonucunda radyo teknlojosininden daha ileri teknolojilere geçerler ya da tersine, kaynakların tükenmesi bu uygarlıkların radyo yayınlarını sürdürmelerini engeller. İlk olasılık, yani uygarlıkların radyo teknolojisinin ötesine geçmeleri, "fiberoptik itiraz" denilen durumun sonucudur: yüksek güçte radyo yayınını, orta ve düşük kazançlı antenler (yönsel olmayan antenler) kullanarak uzak mesafelere yaymaya çalışmak, spektrum israfına yol açar, ancak bu tür dalgaların yıldızlar arası uzaklıklardan tespitini sağlayan şey, tam olarak bu "israftır." İnsanlar, elektrik kabloları, fiberoptik, dar ışınlı mikrodalgalar ve lazerler gibi yönsel veya güdümlü yayın kanallarına yönelmekte, yönsel olmayan antenlerle yapılan radyo yayınları ise cep telefonları ve Wi-Fi ağları gibi düşük güçlü ve kısa erimli uygulamalarda kullanılmaktadır. Yönsel yayın yoluyla gönderilen sinyallerin ise uzaydan tespiti daha zordur. Yirminci yüzyıl ortalarında geliştirilen analog televizyonlar, alıcılara yardımcı olmak ve daha kolay kip çözümü sağlamak amacıyla, güçlü taşıyıcı dalgalar kullanır. Bu tür taşıyıcılar, çok kolay tespit edilebilen ve yapay olmaları dışında hiçbir bilgi taşımayan spektral çizgilerdir. Dünya'dan yayılan ve yıldızlar arası uzaklıktan tespit edilebilen en yapay ve belirgin sinyaller UHF televizyon sinyalleridir. Bu sebeple, neredeyse tüm SETI projeleri, bu tür taşıyıcı sinyalleri arar. Ancak teknolojik gelişmeler sonucunda analog televizyonlar yerine, spektrumu daha verimli kullanan, taşıyıcılar gibi sinyallerin belirgin olmasını sağlayan çeşitli unsurları yok eden dijital televizyon teknolojisi kullanılmaya başlamıştır. Dünya üzerindeki deneyim bir örnek olarak alınırsa, gezegenin "radyo görünürlüğü" 12 Aralık 1901 tarihinde Guglielmo Marconi'nin Cornwall, İngiltere'den Newfoundland, Kanada'ya ilk radyo sinyallerini göndermesiyle başlamış, dijital televizyonun analog yayının yerini almasıyla da sona ermiş, ya da en azından ciddi oranda azalmıştır. Bu deneyimin tipik olduğu varsayılırsa, bir uygarlığın radyo görünürlüğü yaklaşık yüz yıl sürmektedir. Dolayısıyla uzaylı bir uygarlık, örneğin 1325 ile 1483 yılları arasında radyo yayını yapmış ancak Dünya'da bu tespit edilmemiş olabilir. Bu durum, paradoksun "herkes yayın yapıyor ancak kimse dinlemiyor" şeklinde ifade edilen çözümünü oluşturur. Varsayımsal olarak, gelişmiş uzaylı uygarlıklar, elektromanyetik tayf dahilindeki yayınlardan tamamıyla vazgeçip, henüz anlayamadığımız fizik prensiplerine dayalı yeni iletişim yöntemleri geliştirmiş olabilir. Bazı bilim adamlarının hipotezlerine göre uzaylılar, nötrino sinyalleri gönderebilirler. Bu tür sinyaller mevcutsa, ancak henüz yapım aşamasında olan nötrino dedektörleri aracılığıyla tespit edilebilecektir. Kararlı solucandelikleri oluşturulup iletişim için kullanılabilirse, yıldızlar arası yayınlar büyük oranda gereksizleşecektir. Dolayısıyla Dünya'nın mevcut radyo sinyali tabanlı arama yöntemleri ile diğer uygarlıkların tespiti, radyo yayınlarını keşfetmeleri ile daha ileri teknolojilere geçiş yapmaları arasındaki kısa süre boyunca mümkün olacaktır. Bu konudaki bir başka argüman ise, kaynak kısıtlarının bir süre sonra teknolojik yetkinlikte azalmaya sebep olacağıdır. İnsan uygarlığı yıldızlar arası radyo iletişimini birkaç on yıldır sürdürmektedir ve daha şimdiden fosil yakıtları hızla tüketmeye başlamıştır. Birkaç on yıl içinde enerji çok daha pahalı hâle gelebilir. Böylece, iletişim için gerekli elektronik cihazları ve bilgisayarları üretmek ve işletmek zor olmaya başlayabilir. Enerji kaynaklarına ilişkin bu tür bir sıkıntı diğer uygarlıklar için de geçerli ise, radyo teknolojisi kısa ömürlü bir fenomen olabilir. İki uygarlığın, birbirine çok yakın olmaları ve aynı anda iletişim yeteneği geliştirmeleri durumu haricinde, birbirleriyle "konuşmaları" neredeyse imkânsız olacaktır. Kaynak yetersizliği görüşüne karşı çıkanlara göre, enerji tüketen bir uygarlık sadece fosil yakıtlara bağımlı kalmayacaktır. Yenilenebilir olan ve teknolojik sınırları zorlayacak potansiyele sahip güneş enerjisi gibi alternatif enerji kaynakları mevcuttur. Fosil yakıtların tükenmesi sebebiyle teknolojinin yok olabilmesi için, uygarlığın yenilenebilir enerji kaynaklarını kullanamamasına sebep olacak bir teknolojik gerileme de aynı anda ortaya çıkmalıdır. Uzaylılar teknolojik tekilliğe ulaştı Bir başka olasılık da, teknolojik uygarlıkların değişmez biçimde teknolojik tekillik durumunda olmaları ve insanötesi bir karakter sergilemeleridir. Bu tür teorik uygarlıklar, insanların iletişme geçemeyeceği derece değişmiş bireylerden oluşur. Tekillik ötesine geçmiş bu uygarlıklarla iletişim için, yıldızlar arası mesafelerde gerçekleştirilebilenden çok daha fazla bilgi alış verişi gerekli olacaktır. Belki de insanlığın vereceği her türlü bilgiyi o kadar basit bulacaklardır ki, iletişime değer olmadığına karar vereceklerdir. Bu durum, insanların karıncalarla iletişime geçmeyi denemeleri gibidir. Tekillik sonrası yaşam formları için çok daha uç örneklere edebiyatta yer verilmiştir: kendilerini fiziksel ortamdan soyutlayan varlıklar, büyük ve yapay bir sanal çevre oluştururlar ve kendileri bu çevreye zihin aktarımı yoluyla taşıyarak, fiziksel dünyayı umursamadıkları sanal bir dünya içinde yaşamaya başlarlar. Bilimkurgu edebiyatının oldukça erken dönemlerinde bu yönde çeşitli eserler görülür. Örneğin Lewis Padgett'ın 1943 tarihli öyküsü "Mimsy were the Borogoves", gelişmiş varlıkların bilinen fiziksel evreni terk edip daha kabul edilebilir alternatif bir evrene geçişini anlatır. Bu bakış açısının bir başka versiyonu ise, tekillik uzmanı John Smart'ın öne sürdüğü ve aşağıdaki hayvanat bahçesi hipotezinin bir çeşitlemesi olan, SETI'nin bu türden geçişlere ait "fosiller" bulacağına dair tahminlerdir. Dünya özellikle izole edilmiş durumda (Hayvanat bahçesi hipotezi) Uzaylı ırkların insan türüyle iletişime geçmek isteyeceği inancı bir safsata olabilir; yani uzaylılar, iletişime geçebilecek teknik yetkinlikte olsalar bile insanlarla iletişim kurmamayı tercih edebilirler. Bu yöndeki bir tercihin muhtemel sebeplerinden biri, "hayvanat bahçesi hipotezi" olarak adlandırılır: Dünya uzaylılar tarafından sürekli kontrol altında tutulan izole edilmiş bir "hayvanat bahçesi ya da vahşi ortamdır". Uzaylı bir ırkın insanlarla iletişime geçmemeyi tercih etmesi için birçok başka neden de öne sürülmüştür. Uzaylılar iletişime geçmek için, insanların belirli etik, politik ya da teknolojik standartlara ulaşmalarını, örneğin yoksulluğu ya da savaşları sona erdirmelerini veya yıldızlar arası yolculuk yapabilecek teknik yeterliğe ulaşmalarını bekliyor olabilirler. İnsanların doğal bağımsız gelişimlerine müdahil olmak istemeyebilirler, ya da Dünya iletişimin zarar vereceği bir deneyin yapılması için oluşturulmuş bir ortam olabilir. Bu fikirler ancak, erişilebilecek uzaklıkta bir tek uzaylı uygarlık varsa, ya da Dünya'nın iletişimden yalıtılması için uzaylı uygarlıklar arasında kabul edilmiş bir yasa mevcutsa geçerli olacaktır. Aksi durumda bu teoriler "güdünün tekliği" kusuruna sahip olacaktır: Tüm zeki uygarlıkların, gelişimleri boyunca aynı evrelerden geçerek benzer bir yere varmaları beklenemez. Dolayısıyla, Dünya'nın içinde bulunduğu bölgede ne kadar fazla uygarlık varsa, Dünya ile iletişime geçilmemesi yönündeki kuralın bozulma ihtimali de o kadar yüksek olacaktır. Bu teori ancak, galaksimizde oldukça düşük sayıda uygarlık bulunduğuna dair tahminler dahilinde, ya da her uygarlığın benzer kültürel değerleri paylaşmakta olduğu varsayımıyla geçerlilik kazanacaktır. İlişkili bir başka fikir de algılanan evrenin sahte gerçeklik olduğudur. "Gökevi hipotezi"'ne göre uzaylı uygarlıklar, başka hayat formlarının mevcut olmadığı bir evren görüntüsünü bizim için simüle etmiş olabilirler. Bostrom'un "simülasyon argümanı"'na göre, böyle bir simülasyonda başka uygarlıklar var olsa dahi bizimle aynı seviyede olmaları gerekir, çünkü daha ileri bir uygarlığı simüle etmek çok daha zor olacaktır. Düşündüğümüzden çok daha farklılar Bir başka olasılık da, insanların uzaylı yaşam formlarının Dünya'daki canlılardan ne derece farklı olabileceğini yeterince dikkate almamış olmalarıdır. Uzaylı psikolojisi insanlara göre çok farklı olabilir. Bu sebeple iletişim kurmuyor ya da kurmak istemiyor olabilirler. İnsanlığa ait matematik, lisan, araç kullanımı, iletişim yeteneği ve benzeri kavramlar Dünya'ya özgü ve dünya dışı canlılar için anlamsız olabilir. Teknolojik değiller Zeki bir uygarlığın mutlaka teknolojik olarak gelişmiş olması gerekip gerekmediği açık değildir. Uzaylı bir tür, kendi çevresinde uygun şartlar olmadığı için, geliştirmemeyi tercih ettiği için, ya da başka bir sebepten dolayı teknoloji geliştirmemiş olabilir. Bu durumdaki bir uygarlığın insanlık tarafından keşfi çok zor olacaktır. Zekâ, yaşamın tersine, tek başına yıldızlar arası uzaklıklardan fark edilebilecek bir unsur değildir. Yaşam barındırabilecek gezegenlerin uzaktan tespitine yönelik çeşitli teknikler geliştirilmiştir. Ancak bunların hiçbiri, teknolojik olmayan zeki bir uygarlığı, zeki olmayan bir uygarlıktan ayırt edemez. Bu tespitin, bir astronotun ya da sondanın ziyareti olmaksızın yapılabilieceğine ilişkin teorik yöntemler dahi önerilememiştir. Bu durum zaman zaman, "algae vs. alumnae (suyosunu mu, üniversite mezunları mı?) problemi" olarak adlandırılır. Uzaylı zeki yaşam formları mevcut olmakla kalmayıp, Dünya üzerinde bulunuyor da olabilirler. Ancak; fark edilmek istememeleri, insan teknolojisinin yeterli olmaması ya da varlıklarına dair kanıtlarının insanlar tarafından kabul edilmek istenmemesi sebebiyle, varlıkları tespit edilemiyor olabilir. Dünya'ya kadar yolculuk edebilecek derecede üstün teknolojiye sahip bir yaşam formunun, Dünya'da fark edilmeden varlığını sürdürebilmesi de muhtemeldir. Bu görüşe göre uzaylılar, Dünya'ya ya da Güneş Sistemi'ne ulaşmışlar ve varlıklarını açığa vurmaksızın gezegeni gözlemlemeye başlamışlardır. Bu gözlemleri, fark edilmesi oldukça zor olan birçok farklı yöntemle gerçekleştiriyor olabilirler. Örneğin, moleküler nanoteknoloji ile geliştirilmiş karmaşık bir mikroskobik izleme sistemi Dünya'ya gönderilmiş ve fark edilmeden çalışmaya başlamış olabilir. Karmaşık cihazların yardımıyla, Dünya dışından pasif izleme de gerçekleştirilebilir. Birçok UFO araştırmacısı ve gözlemcisine göre toplum, uzaylılarca kaçırılma, UFO gözlemleri ve uzaylılarla karşılaşma gibi iddialara karşı haksız bir ön yargıya sahiptir. Bu sebeple, uzaylıların Dünya'yı ziyaret ediyor oluşuna ilişkin kanıtlar görmezden gelinmektedir. Karmaşık komplo teorilerini öne süren diğer kişilere göre, uzaylılar ile insanlar arasındaki temasın boyutunu saklamak isteyen politik güçler, uzaylıların Dünya'yı ziyaretlerine ilişkin kanıtları gizlemektedir. Bu tür senaryolar on yıllardır popüler kültürün bir parçası olarak ortaya çıkarılmaktadır. 2002 FIVB DÃ¼nya Grand Prix 2002 World Grand Prix, 12 Temmuz-4 Ağustos tarihlerinde oynandı. Onuncu World Grand Prix Tokyo, Chengdu, Manila, Nakhon Ratchasima, Makao, Miao Li ve Hong Kong’da yapıldı. 2002 World Grand Prix şampiyonluğunu Rusya kazandı. Oktay Engin Oktay Engin, Türk bürokrat. Batı Trakya Türklerindendir. 6-7 Eylül Olayları'nın başlamasına neden olan Atatürk'ün evine bomba atılması olayı ile ilgili olarak hakkında Selanik'te soruşturma yürütülmüştür. Konsolosluk görevlisi Hasan Uçar ile beraber tutuklanmıştır. O sırada 21 yaşında, Türkiye'nin verdiği bursla üniversiteye devam eden bir öğrenciydi. Dokuz ay sonra serbest bırakıldı. Üç ay sonra da Türkiye'ye kaçtı. Davanın sonunda azmettirici olarak 3 yıl 6 ay hapis cezası aldı. Yunanistan yargı makamları cezasını çekmesi için Oktay Engin'i istedi fakat Türkiye vermedi. İstanbul Üniversitesi Hukuk Fakültesi ikinci sınıftan devam etti. Okul bitince kaymakamlık sınavını kazandı. Çankaya kaymakamlığı, Emniyet Genel Müdürlüğü Siyasi İşler Müdürlüğü, Nevşehir Valiliği yapmıştır. Emniyet Genel Müdürlüğü'ndeki görevine Hayrettin Nakipoğlu tarafından Emniyet'te çalışmak üzere davet edildikten sonra atanmıştır. Nakipoğlu bu dönemde 6-7 Eylül olayları'nın en yoğun olarak yaşandığı bölge olan Beyoğlu'nun kaymakamıydı. FK Åžahtyer Soligorsk FK Shakhtyor Soligorsk Beyaz Rusya'da bulunan bir futbol takımı. Kulüp Beyaz Rusya'nın Soligorsk şehrinde 1961 yılında kuruldu. Kulüp 1992'den beri Beyaz Rusya'nın en üst ligi olan Vışeyşaya Liha'da mücadele etmektedir. Maçlarını ise 4200 kişilik Stroitel Stadyumu'nda oynamaktadır. "Güncelleme Ağustos 2012" Sezer Huysuz Sezer Huysuz (d.20 aralık 1977, Ordu), Türk judocu. 2005 Akdeniz Oyunları'nda 2. olmuştur. 2008 Yaz Olimpiyatları'nda 1. turda Avustralyalı rakibini yenmesine rağmen 2. turda Çinli rakibine yenirelek elenir. Şu anda Beyoğlu Fındıklı Lisesi'nde beden öğretmeni olarak görev yapmaktadır. 2012 Londra Olimpiyatlarında Türkiye'yi temsil eden Huysuz, 1. Turda İsrailli rakibi Josef Palelashvili'ye yenilenerek elenmiştir. Huysuz, 22 Ekim 2016'da Türkiye Judo Federasyonunun 4. Olağan Genel Kurulunda geçerli 248 oyun 125'ini alarak federasyon başkanı seçildi. Funda Arar diskografisi Türk pop müziği sanatçısı Funda Arar'ın diskografisidir. Arar, sekizi solo olmak üzere toplamda dokuz stüdyo albümü yayınlamıştır. Metin BÃ¼key Metin Bükey, (d. 31 Mayıs 1933, İstanbul - ö. 29 Ocak 1997, İstanbul), besteci, müzisyen. Bükey'in ilk belirgin çalışması, 1954 yılında yönetmenliğini Orhan Erçin'in yaptığı "Fındıkçı Gelin" filminin müziği olsa da, mesleki yaşamında en önemli çalışması, Berkant'ın seslendirdiği "Samanyolu" şarkısıyla olmuştur. Yeşilçam filmlerinde yaklaşık 150 filmin müziğine imzasını atan udi sanatçı, 1971 yılında 3. Adana Altın Koza Film Festivali'nde "Acı" adlı filme yaptığı müzikle "en iyi müzik" dalında ödüle layık görülmüştür. Berkant Berkant Akgürgen (31 Aralık 1938, Ankara - 1 Ekim 2012, İstanbul) Türk besteci, müzisyen, oyuncu. Berkant Akgürgen, babası Hasan Akgürgen'in köy enstitülerindeki görevi nedeniyle Ankara'nın Hasanoğlan köyünde 31 Aralık 1938 tarihinde dünyaya gelmişti. 1945 yılında ilkokula Hasanoğlan Köy Enstitüsü'nde başlayan Berkant, babasının tayini çıkınca eğitimine önce Bilecik sonra da Denizli'de devam etti Ortaöğrenim yıllarında mızıka ile edindiği müzik tutkusunu, piyano çalmaya başlayarak sürdüren Berkant, 1956 yılında yatılı olarak okuduğu Denizli Lisesi'nden mezun oldu. İlk kez 1957 yılında Ankara'da bir düğün salonunda "Üstün Poyrazoğlu Orkestrası" ile sahneye çıktı. Aynı yıl kurduğu "Jüpiter Kenteti" adlı müzik topluluğu ile gece kulüplerinde çalıştı. Bu süreçte tanınmasının ardından TRT Ankara Radyosu'nda program yapmaya başladı. Askerlik sürecinde bando takımında yer almasının ardından İstanbul'a giderek saksafon öğrendi. 1964'te Ankara'da Yurdaer Doğulu ile orkestra kurarak çalışmalarını sürdürdü. 1965 yılında Vasfi Uçaroğlu Orkestrası'na solist olarak katılan Berkant, ilk plağını aynı yıl çıkardı. Sezen Cumhur Önal, Metin Bükey ve Teoman Alpay ile de çalışan sanatçı, 1967 yılında çıkardığı "Samanyolu" adlı şarkısıyla çok kısa sürede zirveye tırmandı. 1967'de sinema alanında da yer alan Berkant, 1971 yılına kadar çeşitli filmlerde rol aldı. Beste ve şarkı sözü uyarlaması, yazarlığı yaptı. Berkant'ın seslendirdiği, sözlerini Teoman Alpay'ın yazdığı ve bestesi Metin Bükey'e ait olan "Samanyolu" adlı şarkı, 1969 yılında Hollandalı pop şarkıcısı David Alexander Winter tarafından "Oh Lady Mary" adıyla seslendirilince batıda da tanınan bir parça haline geldi. Fakat parçayı tüm dünyada tanıtan şarkıcı Patricia Carli olmuştur. Şarkının plağı 1968 yılında 100.000'in üzerinde satarak Türkiye'de platin plak alan ilk plâk olmuştur. Bir süredir akciğer kanseri teşhisi ile tedavi gören ve daha sonra evinde yaşadığı nefes darlığı sorunu nedeniyle durumu kötüleşen Berkant Akgürgen 1 Ekim 2012 tarihinde İstanbul'da vefat etmiştir. Karacaahmet Mezarlığı'na defnedildi. Marc Aryan Marc Aryan (d. 14 Kasım 1926 - ö. 30 Kasım 1985) Ermeni asıllı Fransa doğumlu Belçikalı şarkıcı. Asıl adı Henry Markarian olan şarkıcı 1960'lı yıllarda birçok kez Türkiye'ye gelerek konserler vermiş ve Türkçe plaklar doldurmuştu. Çok sevdiği Türkiye'ye adadığı "İstanbul" adlı Fransızca bir şarkı bestelemişti. Marc Aryan 14 Kasım 1926 tarihinde Fransa’nın güneydoğusunda Drôme bölgesinde Valence kentinde dünyaya geldi. Ermeni kökenli olan ailesi önce Malatya'dan Lübnan'a yerleşmiş, oradan da Fransa'ya göçmen olarak gelmişti. Nüfusta kayıtlı olan adı Henry Markarian'dı ve nüfusa tam 9 yıl geç yazdırılmıştı, kayıtlara göre doğum tarihi 1935 olarak gözükmektedir. 7 kardeşin üçüncüsüydü. Ailesi varlıklı değildi. İçine kapanık ve duygulu bir çocuk olan Henry orta öğrenimi sırasında müzik ve edebiyata ilgi duymaya başladı, yabancı dillere karşı bir yatkınlığı vardı. İlk şiir ve şarkı sözü yazma denemelerine bu yaşlarında başlamıştı. Bu aşırı müzik tutkusu yüzünden derslerini ihmal ediyordu ve birkaç kez okuldan uzaklaştırıldı. 1953'te önce babasının yanında çalışmaya başlayan Henry daha sonra müzikle ciddi olarak ilgilenmek üzere Paris'e gitti ama yıllarca sürecek bir hastalığın pençesine düştü. Çelimsiz ufak tefek bir genç olan Henry'den doktorlar ümidini kesmişti, ancak o yılmadı şehirden uzak sakin bir yaşam sürdürerek kendini toparladı. Birkaç yıl büyük bir azimle çalışarak kendi kendine nota okumayı ve piyano çalmayı öğrendi. Ailesinin de yardımlarıyla bir plakçı dükkânı açtı. Artık müzikten para kazanmaya başlamıştır ve her saat müzikle iç içe yaşamaya başlamıştır ama içindeki müzik tutkusu daha da alevlenmiştir. 1957'de dükkânını satarak Paris'e kendi bestelerini yayınlamaya gitti, ama yapımcılarca hep geri çevrildi. Şarkı sözlerini satamayınca kendi şarkı söylemeyi denedi. “Henry Markarian” adını kullanarak yaptığı plak tam bir başarısızlığa uğradı. Bu da onu yıldırmadı, “Markal” ismi ile kendi plak ve dağıtım şirketini kurdu, daha sonra bu şirkete ailesinin memleketi olan “Malatya” adını verdi. 1963 yılında birkaç müzisyen bir araya gelerek kendi plak şirketi için birkaç şarkı kaydettiler, “Marc Aryan with the Europe boys and the Aryanes” adlı bu mini albüm iyi satınca Brüksel'in en büyük plak firmasından teklif aldı ve önemli bir dağıtım anlaşması imzaladı. Bu anlaşmadan sonra Fransa'yı terk ederek Belçika'da Waterloo'ya yerleşti. Artık “Henry Markarian” adını da terk etmiş, kendi soyadından türettiği "Marc Aryan" ismini kullanıyordu. 1963 yılının sonlarında gelindiğinde her plağı çıkar çıkmaz liste başı oluyordu. “Giorgina” plağını çıkardığında artık çok ünlü bir şarkıcıdır. İlk konserini 22 Ağustos 1965'te Belçika'da Jumet-Hamendes'de verir. Sadece şakı sözü yazıp seslendirmekle kalmıyordu, teknik stüdyo çalışmalarına da bizzat katılıyordu. Sadece birkaç şarkısı olmasına rağmen plakları onlarca ülkede satılıyor ve liste başı oluyordu. Dil öğrenmeye olan merak ve yatkınlığı sonucunda 9 dil konuşabiliyordu. 1966 ve 1969 yıllarında konserler vermek için geldiği Türkiye'de Türkçe öğrendi, Türk besteci, söz yazarı Fecri Ebcioğlu'nun kendi Fransızca bestelerine yazdığı Türkçe sözlerle birçok Türkçe plak doldurdu. Türkiye'deki konserlerinde bu Türkçe sözlü pop şarkılarına (aranjman) da yer verdi. Aksanlı bir Türkçe ile seslendirdiği bu şarkılar insanlara çok sempatik geldi ve plaklar sürekli liste başı oldular. Aynı yıllarda birçok Avrupalı şarkıcı tıpkı onun yaptığı gibi Türkiye'de Türkçe şarkılar söylemiş ve plak yapmışlardı, bunların arasında Adamo, Johnny Hallyday, Mina, Sacha Distel, Patricia Carli ve Peppino di Capri ilk akla gelenlerdir. Kırık ve aksanlı Türkçe bir dönem dinleyicilere o denli sempatik gelmişti ki Ajda Pekkan gibi bazı Türk şarkıcılar da yaptıkları aranjmanları tıpkı Avrupalı meslektaşları gibi aksanlı bir Türkçe ile söylediler. Marc Aryan 1969 yılı sonunda kendi kayıt stüdyosunu kurdu ve bu stüdyoya ilk uluslararası hitinin adı olan "Katy" ismini verdi. O zaman için çok ileri kayıt teknikleri kullanan bu stüdyoda 1973’ten itibaren Julio Iglesias, Salvatore Adamo, Michel Fugain, Diana Ross, James Brown, Danyel Gerard, gitarist La Goya, Anthony Quinn ve Patrick Hernandez gibi ünlüler albüm kayıtlarını gerçekleştirdiler. 30 Kasım 1985’te bir kalp krizi sonucunda aniden hayata veda eden Marc Aryan arkasında 200'e yakın beste bırakmıştır. Konserler için Türkiye'ye geldiğinde "İstanbul" adlı Fransızca bir şarkı bestelemişti ve bu şarkıyı çok sevdiği Türkiye'ye adamıştı. "Not: Alfabetik sırayla sunulmuştur." Marc Aryan Türkiye'de verdiği konserlerde kendi bestelerini Fecri Ebcioğlu'nun yazdığı Türkçe sözlerle seslendirmişti. Ayrıca bu aranjman'ların plakları sürekli çok satanlar listesine giriyordu. Bu aranjmanlardan bazıları: Barış Manço diskografisi Barış Manço & Harmoniler Barış Manço & Jacques Denjean Orchestra Barış Manço & Les Mistigris Barış Manço & Kaygısızlar Barış Manço & Ve Barış Manço & Moğollar Karışık Barış Manço & Kurtalan Ekspres Şehsüvaroğlu Ali Bey Şehsüvaroğlu Ali Bey veya Dulkadiroğlu Ali Bey (?-1522), Dulkadiroğlulları Beyi Şehsüvar Bey'in oğludur. Osmanlıların yardımıyla Dulkadir Beyi olan ancak daha sonra uğradığı Memlüklere karşı aldığı mağlubiyet üzerine Kahire'ye götürülüp idam edilen Şehsüvar Bey'in oğludur. Babasının durumu üzerine Osmanlı'ya sığındı ve devlet hizmetine girdi. Çaldıran Muharebesi, Ridaniye Savaşı, Kemah kalesinin fethi gibi birçok savaşın kazanılmasında rol oynadı. Bunun sonucunda yararlı hizmetlerinden ötürü Çaldıran Savaşı'nı takiben Kayseri ve Bozok sancaklarının ikisi de ona verildi. 1519 yılında eski Dulkadir toprakları olan Bozok'ta ortaya çıkan Osmanlı'ya karşı yapılan Celâli isyanını da bastırdı. Ancak kendini bağımsız bir devlet olarak görmeye başlaması sonucunda Tokat'a çağrılarak, Artukova'da (Artova) oğulları ile birlikte 1522'de öldürüldü. The Shop Around the Corner The Shop Around the Corner, başrollerinde James Stewart ve Margaret Sullavan' ın yer aldığı, yönetmenliği Ernst Lubitsch' in üstlendiği, 1940 yapımı bir ABD filmidir. Film konusunu Macar oyun yazarı Miklós László'nun 1937 tarihli "Parfumerie" adlı eserinden alır ve film bu eserin ilk sinema versiyonudur. Tom Hanks ve Meg Ryan' ın rol aldığı Mesajınız Var (1998) filmi de de aynı konudan esinlenilerek çekilmiştir. Film, Amerikan Film Enstitüsü' nün yaptığı 100 yılın 100 filmi listesinde 28. sırada yer alır. Aynı zamanda Birleşik Devletler Kongre Kütüphanesi tarafından kültürel, estetik ve tarihi bakımdan taşıdığı önem nedeniyle koruma altına alınan filmlerden biridir. "The Shop Around the Corner", 1999 yılında Kongre Kütüphanesi tarafından "kültürel, tarihi ve estetik olarak önemli" filmler arasına seçilerek ABD Ulusal Film Arşivi'nde muhafaza edilmesine karar verilmiştir. Alfred Kralik (Stewart) 1930'ların Budapeşte'sinde on yıldan beri bir mağazada satış sorumlusu olarak çalışmaktadır. O ve mağazada çalışan diğer elemenlar bir hayli sinirli ve cimri olan patronları Hugo Matuschek' ten bir hayli çekinmekte ve sıkı bir şekilde çalışmaktadırlar. Alfred, o dönemde yaygın olan modaya uyup bir kız ile mektup arkadaşlığı yapmaya başlamıştır. Henüz tanışmadığı ancak yazılarına hayran kaldığı bu genç kız ile ilgili niyeti ciddileşir ve sonunda onunla tanışmaya karar verir.Bu sıralarda mağazada yeni işe alınan Klara Novak ile hiç geçinememektedir. Klara da aynı Frank gibi birisi ile mektuplaşmaktadır. Yazılarına hayran kaldığı ve henüz görüşmediği için hayallerinde mükemmel biri olarak canlandırdığı bu genç adamla yazışarak gündelik sıkıntılarından uzaklaşmaya, Frank ile olan tartışmalarının üstesinden gelmeye çalışır. Günlük hayatta birbirlerinden hiç hoşlanmayan bu iki genç farkında olmadan birbirleri ile yazıştıklarının farkında değildirler. Offer Nissim Offer Nissim (İbranice: עופר ניסים), İsrail doğumlu bir DJ'dir. İlk sahne deneyimi, küçük yaşlarda Tel-Aviv'deki bir gey kulübünde çalmaya başlamıştır. Sanatçının Maya Simantov ile ortak bir albümü vardır. Madonna, Christina Aguilera, Suzanne Palmer, Donna Summer, Deborah Cox, Kristine W, Ivri Lider ve Dana International gibi ünlü sanatçıların parçalarını remixlemiştir. Ruanda İç Savaşı Ruanda İç Savaşı, 1990-1994 yılları arasında Ruanda'da meydana gelen bir iç savaştır. Savaş Ruanda hükûmet güçleri ile Ruanda Vatansever Cephesi güçleri arasında gerçekleşmiştir. Savaş iki aşamada gerçekleşti. İlk olarak 1 Ekim 1990'da RPF'nin tarihinde Uganda'dan ülkenin kuzeydoğusunu ele geçirmesiyle başladı ve 4 Ağustos 1993 tarihinde Arusha Anlaşması imzalanmasıyla sona erdi. Daha sonra Cumhurbaşkanı Juvénal Habyarimana'nın 6 Nisan 1994 tarihinde suikaste uğraması ve Ruanda Soykırımı'nın başlamasıyla gerçekleşti. RPF, 7 Nisan'da savaşa geri döndü ve iç savaş 18 Temmuz 1994'te RPF'nin zaferi ile sona erdi. Abhazya (anlam ayrımı) Abhazya Ã–zerk Cumhuriyeti Abhazya Özerk Cumhuriyeti (Gürcüce: აფხაზეთის ავტონომიური რესპუბლიკა, Abhazca: Аҧснытәи Автономтәи Республика, Apsnitei Avtonomtei Respublika), "de jure" olarak Gürcistan sınırları içerisinde yer alan özerk cumhuriyet. 1990'ların başındaki savaşın ardından Sohum’a egemen olan ve Rusya’nın desteğindeki ayrılma yanlısı güçler 1994 yılında bağımsızlığını ilan etmiş, ama Abhazya Cumhuriyeti adını taşıyan bu yönetim bazı ülkeler tarafından tanınmıştır (Rusya, Nikaragua; "de facto" Güney Osetya, Transdinyester). Gürcistan’ın merkezi yönetiminin desteğindeki özerk yönetim ise, bölgenin eski statüsünün korunmasından yanadır. Abhazya Özerk Cumhuriyeti'nin yönetim merkezi Sohum'dur. Avrupa Birliği, Birleşmiş Milletler, Avrupa Güvenlik ve İşbirliği Teşkilatı, Avrupa Birliği Konseyi gibi uluslararası örgütler Abhazya’yı Gürcistan’ın bir parçası olarak tanımakta ve anlaşmazlığın her iki tarafın barışçı yollarla çözümlemesini istemektedir. 2006'da Gürcistan tarafından başlatılan askeri operasyonla Abhazya sınırlarına dahil olan Kodor Vadisi'ne asker sokmuştu ve bölge Gürcistan'a bağlı özerk cumhuriyetin denetimindeydi. 2008 yılındaki Güney Osetya - Gürcistan savaşı sonrasında ise Abhaz güçlerinin başlattığı opreasyonla kontrol de facto (fiili) Abhazya Cumhuriyeti'ne geçmiştir. Buryat Ã–zerk Sovyet Sosyalist Cumhuriyeti Buryat Özerk Sovyet Sosyalist Cumhuriyeti veya Buryat ÖSSC, (Rusça: Бурятская Автономная Советская Социалистическая Республика) Rusya SFSC içindeki bir Özerk Sovyet Sosyalist Cumhuriyeti'dir. Buryat ÖSSC, 7 Temmuz 1958 tarihinde "Buryat-Moğol Özerk Sovyet Sosyalist Cumhuriyeti" 'nin kaldırılması ile kurulmuştur. Yüzölçümü 351,300 km²'dir. 1992'de yerini Rusya'ya bağlı Buryatya'ya bırakmıştır. 2002 Ä°spanya Bisiklet Turu 57'nci İspanya Bisiklet Turu (Tour of Spain), bir uzun mesafe bisiklet etap yarışı olup, üç büyük turdan (İtalya, Fransa, İspanya) biridir. 2002 yılı 7 Eylül-29 Eylül tarihlerinde toplam 2.957 km mesafe üzerinden 21 etap içeren tur, Kelme bisiklet takımından Aitor González tarafından kazanıldı. Joseba Beloki, 2002 Fransa Bisiklet Turu ikincisi açılıştaki takım zaman mücadelesi yarışını kazanan takım olan ONCE-Eroski'nin bir parçasıydı. Beloki, beşinci etaba kadar yarış liderliğini onu takım arkadaşına kaybedene kadar elinde bulunduruyordu. Fakat altıncı etap Roberto Heras tarafından kazanıldı. Beloki, diğer genel klasman rakipleri olan Oscar Sevilla, Aitor González ve Heras'a karşı hatırı sayılabilir zaman kaybetti. Sevilla, önceki İspanya Bisiklet Turları'nda çok kazanmış olduğu liderlik mayosunu aldı. İlk birysel zaman yarışından sonra, onun takım arkadaşı Aitor González bir saniye içinde sarı mayodaydı. 15nci etapta, González grup hızını artırdı ve Sevilla'yı zora koydu. Heras bundan kazançlı çıkıyordu ve etap zaferini kazanmak ve liderliği almak için atak yaptı. Heras, bireysel zaman yarışının olduğu final gününe kadar liderliği kaptı. Heras, güne González'in bir dakika ve sekiz saniye önünde start alarak başlıyordu. Fakat o bunu zaman yarışının ilk 25 km sinde kaybetti. González liderliği aldı ve İspanya Bisiklet Turu'nu kazandı. Heras ikinci oluyordu ve Beloki ise üçüncülüğü elde etti. İspanya Bisiklet Turu ayrıca üç etap kazanmış olan İtalyan sprinter Mario Cipollini'nin Dünya Şampiyonası'na hazırlanması için turu terk etmesine tanık oluyordu. Mitung Bucağı Mitung Bucağı, (Çince: 米东区/米東區; Pinyin: "Mídōng Qū"), Çin Sincan Uygur Özerk Bölgesinde, başkent Urumçi şehrine bağlı bir bucaktır. Midong Bucağı, beş kasaba (镇 "zhèn"), iki kırsal belde (乡 "xiāng"), altı mahalle komitesi (社区居民委员会 "jūmínwěiyuánhùi") ve bir özel kırsal belde gibi yerleşim birimlerinden oluşur. Diğer verilen isimler: Mi-ch'uan, Chan'de, San-tao-pa, Mi-ch'üan, Ch'ien-te-hsien, Ch'ien-te. Bucak 1 Ağustos 2007'de Urumçi'ye bağlı Dongşan Bucağı (东山区/東山區 "Dōngshān Qū") ile Sanci Hui Özerk İline bağlı Miquan Kenti (米泉市 "Mǐquán")'nin birleştirilmesiyle meydana gelmiştir. Yüzölçümü 3.407,42 km², nüfusu 296.000. 1949 yılında Çin halk Cumhuriyeti kızılordusu tarafından ilhak edilmiştir. Doğu Türkistan'ın adı Sincan Uygur Özerk Bölgesi olmuştur. 2001 Ä°spanya Bisiklet Turu 56'ncı İspanya Bisiklet Turu (Tour of Spain), bir uzun mesafe bisiklet etap yarışı olup, üç büyük turdan (İtalya, Fransa, İspanya) biridir. 2001 yılı 8 Eylül-30 Eylül tarihlerinde toplam 3.012 km mesafe üzerinden 21 etap içeren tur, Festina bisiklet takımından Angel Casero tarafından 42,534 km/saat ortalama hızıyla kazanıldı. Bu yarış final etapdaki zaman yarışıyla dikkate değerdi. Casero, kazanmak için Kelme bisiklet takımı bisikletçisi Oscar Sevilla'dan 25 saniye öndeydi. Bu sırada U.S. Postal Service takımından Amerikalı bisikletçi Levi Leipheimer iki takım arkadaşı olan Roberto Heras ve Juan Miguel Mercado'yu üçüncülüğü elde etmek ve podyumda yer alan ilk Amerikalı olmak için geçmeyi başarıyordu. Bunlara ilaveten, Guido Trenti 19ncu etabı kazanarak bu yarışta şimdiye kadar ilk etap kazanan Amerikalı oluyordu. Okul öncesi eğitim Okul öncesi eğitim, çocuğun doğumundan başlayarak ilköğretime başladığı döneme kadar geçirdiği süreç olarak tanımlanabilir. İlköğretime başlama yaşı da ülkeden ülkeye değişiklik gösterir. Türkiye'de yuva, anaokulu ve kreş gibi adlarla anılır. Okul öncesi eğitimi şu an Türkiye'de zorunlu olmamakla birlikte, 2019 yılı itibarıyla eğitim öğretimin ilk aşaması okul öncesinden başlayacaktır. Bazı ülkelerde (örneğin ABD) okul öncesi eğitimin ikinci aşaması (genellikle 3-6 ya da 4-6 yaş arası) İlköğrenimin parçası sayılırken, bazısında (örn. Almanya) İlkokul çağına gelmekle birlikte yeterince olgunlamamış çocuklar için bir ara aşamayla ("Schulkindergarten") yer verilir. Fritz von Opel Fritz von Opel (4 Mayıs 1899 - 8 Nisan 1971), Alman otomotiv sanayicisi. Max Valier ve Friedrich Wilhelm Sander ile birlikte gerçekleştirdiği roket itmeli uçak ve otomobil geliştirme çalışmalarıyla tanınır. Opel'in büyükbabası Adam Opel 1862'de Rüsselsheim'da bir şirket kurarak, kendi adını taşıyan bisiklet, dikiş makinesi, soğutucu, hava kompresörü ve 1898'den sonra da otomobil üretmeye başlamıştı. Fritz von Opel 15 Mart 1928'de Valier ve Sander ile birlikte dünyanın ilk roket itmeli arabası olan Opel-Rak 1'in ilk denemesini gerçekleştirdi. Opel aynı yıl 23 Mayıs'ta daha gelişkin bir model olan Opel Rak 2'yi denedi. Opel 30 Eylül 1929'da, ikinci roket uçağı olan, 16 katı roketle donatılmış bir Hatry planörünün pilotluğunu da yaptı. Opel 1929'dan sonra aile şirketi Almanya'dan ayrıldı. 25 Nisan 1940'ta Fritz von Opel, Cebelitarık'ta İngiliz yetkililer tarafından Conte di Savoia'daki İtalya'dan alındı. On altı gün Cebelitarık'ta gözaltına alındıktan sonra ABD'ye gitmesine izin verildi. 1947 yılında Opel, Emita Herrán Olózaga ile evlendi (1913-1967) ve aynı yıl doğan Formula 1 sürücüsü Rikky von Opel'in (Frederick von Opel) babası oldu. 1971'de İsviçre'de Samedan'da öldü. Max Ophüls Max Ophüls, asıl adı Maximillian Oppenheimer, (6 Mayıs 1902, Saarbrücken, Almanya - 26 Mart 1957, Hamburg, Almanya), Alman sinema yönetmeni. Akıcı kamera hareketlerindeki ustalığıyla filmlerine lirik bir anlatım katmış, ulusal farklılıklara ve karakterlerinin insani niteliklerine verdiği önemle gerçek anlamda ilk uluslararası yönetmenlerden biri sayılmıştır. Alman Yahudisi bir ailenin çocuğuydu. 1921-1930 arasında Almanya ve Avusturya'da tiyatro oyuncusu, yönetmeni ve yapımcısı olarak çalıştı. 1930'da sinema yönetmenliğine başladı. Viyana'da geçen hüzünlü bir aşk öyküsünü anlattığı ilk ünlü filmi "Liebelei"'da (1932) sonraki fimlerinin belirgin özelliği olan anlatım kusursuzluğunu ortaya koydu. Yahudi düşmanlığının artması üzerine Almanya'yı terk ederek çeşitli ülkelerde çalıştı. 1933'te Fransa'ya kaçtı ve 1938'de bu ülkenin vatandaşlığına geçti. 1925-1941 arasında Alman ve Fransız radyolarında yazar ve yapımcı olarak çalıştı. 1941'de Fransa'nın Almanya'ya yenilmesinden sonra ABD'ye gitti. 1950'de Avrupa'ya geri döndü. Son filmi, 1955 yapımı "Lola Montès" oldu. Bir oyunu sergilemek için gittiği Hamburg'da kalp yetmezliği nedeniyle öldü. Eurovision Çocuk Şarkı Yarışması'nda Beyaz Rusya Beyaz Rusya, küçük Eurovision şarkı müsabakasında 2003'ten beri katılmaktadir. Beyaz Rusya, iki kez 2005 Eurovision Çocuk Şarkı Yarışmasında Ksenia Sitnik ile ve 2007 Eurovision Çocuk Şarkı Yarışmasında Alexey Zhigalkovich ile 1. olmuştur ve Eurovision Çocuk Şarkı Yarışmasında ilk kez 2 kere yarışmayı kazanan ülke olmuştur. Aynı zamanda şu ana kadar en çok yarışmayı kazanan ülkedir. 2008 Eurovision Çocuk Şarkı Yarışmasına katılacağı kesinleşmiştir. Renklerin anlamları GÃ¼venÃ§, Hekimhan Güvenç, Malatya'nın Hekimhan ilçesine bağlı bir mahalledir. Etrafi yûksek daglarla çevrilidir. Halkın geçim kaynagi başta kayısı olmak ûzere hayvancılıktır. Mahalleye yakın olan maden ocaklarında çalışanlar da vardır. Esperanza MuÃ±oz Esperanza Muñoz ya da La Monita, Natalia Oreiro tarafından Sos mi vida dizisinde canlandırılan hayali karakterdir. Genelde "La Monita" ismini kullanan Esperanza Muñoz, 8 yaşındayken annesi tarafından terk edildi. La Boca'daki conventillolardan birinde yaşayan Nieves tarafından büyütülen Monita, onu annesi gibi benimsedi. Monita ile uzun süreli arkadaşlık yapan Quique de Nieves'in öz oğludur. Ayrıca convetnilloda Monita'nın iki yakın arkadaşı vardır. Bunlardan biri Nilda Yadhur yani La Turca, diğeri ise Paraguaylı Kimberly'dir. Monita, para kazanmak ve geçimini sağlamak için profesyonel olarak boks yapar. Eğitmeni ise Quique'dir. Bir gün boks maçı esnasında elini incitir, eline bir şey olmadığında ısrar ederek maça devam eder. Fakat maç devam ederken elinin kötü bir şekilde incinmesinden sonra artık boks maçlarına çıkamaz. Artık başka bir işte çalışması gerekir ve yakın arkadaşı olan Kimberly, temizlik yaptığı Quesada grubuna iş için başvurmasını söyler. İş başvurusunda sekreter tarafından geri çevrilirken, şirketin dışındaki bir ağacın altında oturup ağlamaya başlar. Ağlama esnasında, şirketin sahibi olan Martín Quesada tarafından fark edilir. Aralarındaki sosyal farklara, her ikisinde sevgilileri olmasına rağmen zamanla aralarında bir yakınlaşma başlar. Martin ile aralarındaki ilişkiyi Quique'Den saklamaya çalışan Monita, Quique'nin erkek kardeşi olduğunu Martin'e söyler. Fakat daha sonra kardeş olmadıkları gerçeği ortaya çıkar. Martin, kız arkadaşı Constance'dan ayrılıp Monita ile evlenir. Natalia Oreiro, bu karakteri ile Martin Fierro Ödülleri'nde en iyi kadın oyuncu seçildi. Meridian Match Meridian Match Bulgaristan'da yayınlanan günlük spor gazetesi. "Meridian Match", daha çok futbol haberleri üzerine yoğunlaşmaktadır. Bulgar radyo istasyonu "Darik Radio" ile gazete Bulgaristan'da spor haberinde eşgüdümlü çalışmaktadır. Benoît Richaud Benoit Richaud (16 Ocak, 1988; Avignon, Fransa) Fransız buz patenci. 2008 yılında Terra Findlay ile birlikte kaymaya başlamıştır. Çift 2008-2009 ISU Junior Grand Prix çerçevesinden Courchevel, Fransa'da düzenlenen yarışmada 4. olmuştur. Richaud 2005-2007 yılları arasında Elodie Brouiller ile birlikte çalışmıştır. Takım 2006 Fransa Gençler şampiyonu ve 2007 Fransa Gençler ikincisi olmuştur. Çift iki kez Dünya Gençler Artistik Patinaj Şampiyonalarına katılmış ve 2007 Dünya Gençlerde 7. olmuştur. Brouiller ile kaymaya başlamadan önce Scarlett Rouzet ile çalışmıştır. 2008 yılında Terra Findlay ile birlikte bir takım oluşturdu ve çift ilk yarışmalarına 2008-2009 ISU Junior Grand Prix çerçevesinde Fransa'da yapılan yarışmaya katıldılar. Çift zorunlu dansı ilk sırada bitirdi. Orijinal dans sırasında ise düştüler ve bu bölümü 11. sırada tamamladılar. Serbest dansda 3. olarak genel toplamda 4. sıraya yükseldiler. Amenajman Amenajman, ormanların nasıl, ne zaman ve ne ölçüde kullanılacağını, ormanların sürekliliğinin sağlanması için ormancılık faaliyetlerinin (biyolojik, ekonomik, teknik ve sosyal) tümüne ve ormanlardan daha fazla nasıl verim alırız sorusuna yanıt arayan bilim dalı. Terra Findlay Terra Findlay (d. 3 Mayıs 1990, Kanada) Fransa adına yarışan Kanadalı buz patenci. Benoît Richaud ile birlikte buz dansında yarışmaktadır. Findlay 2003 ve 2005 arasında Kanada adına çiftlerde John Mattatall ile yarışıyordu. Çift 2004 yılında Kanada Gençler ikincisi ve 2004 Dünya Gençler 10.'su oldu. Çifti Mariposa School of Skating'den Doug Leigh ve Lee Barkell çakıştırmaktaydı. Bu takım dağıldıktan sonra Findlay ulusal düzeyde (Kanada) Liam Dougherty ile birlikte buz dansında yarıştı. Findlay ayrıca uluslararası düzeyde teklerde 2003 Triglav Trophy'de novice düzeyinde 6. olmuştu. Findlay 2008 yılında Benoît Richaud ile birlikte Fransa adına yarışmaya başladı. İlk yarışmalarına 2008-2009 ISU Junior Grand Prix çerçevesinde Fransa'da yapılan yarışmaya katıldılar. Çift zorunlu dansı ilk sırada bitirdi. Orijinal dans sırasında ise düştüler ve bu bölümü 11. sırada tamamladılar. Serbest dansda 3. olarak genel toplamda 4. sıraya yükseldiler. Bir sonraki yarışma olan Belarus JGP'sinde ise bronz madalya aldılar. Çift Aralık ayında Fransa Ulusal Şampiyonasına büyükler düzeyinde katıldı ve bronz madalya aldı. "(Benoît Richaud ile birlikte Fransa adına)" "(John Mattatall ile birlikte Kanada adÄ±na)" "(Kanada adÄ±na)" Yaprak Dökümü (dizi, 1988) Yaprak Dökümü, Reşat Nuri Güntekin'in eserinden yola çıkılarak Ayhan Önal tarafından 1988 yılında TRT için çekilmiş televizyon dizisidir. Dizinin senaryosu Bülent Oran tarafından yazıldı ve TRT tarafından yapımcılığı üstlendi. Bir ailenin zamanla değişimini konu alan dizide Ali Rıza Tekin karakterini Kerim Afşar, Şevket karakterini Tarık Tarcan oynadı. Los Andes Los Andes; Mendoza, Arjantin'de İspanyolca yayınlanan günlük gazete. Los Andes, Arjantin'in Mendoza bölgesine hitap etmektedir. Gazete 1883 yılında "Adolfo Calle" tarafından kuruldu. 1995 yılında Arjantin'in internet üzerinden ulaşılabilen ilk gazetesi oldu. Broadsheet formatında basılan gazete halen "Calle Ailesi" tarafından kontrol edilmektedir. 2000 Ä°spanya Bisiklet Turu 55'nci İspanya Bisiklet Turu (Tour of Spain), bir uzun mesafe bisiklet etap yarışı ve üç büyük turdan (İtalya, Fransa, İspanya) biridir. 2000 yılı 26 Ağustos-17 Eylül tarihlerinde toplam 2.904 km mesafe ve 21 etap üzerinden yapılan tur, Kelme bisiklet takımından Roberto Heras tarafından kazanılmıştır. Animated Portable Network Graphics Animated Portable Network Graphics, kısaca APNG, PNG için henüz onaylanmamış bir hareketli görüntü biçimidir. GIF gibi 256 renk limiti olmadığı için görüntüler çok daha nettir. APNG, 2004 yılında Mozilla geliştiricileri Stuart Parmenter ve Vladimir Vukicevic tarafından geliştirildi. Linux dağıtımlarında sık kullanılan PNG kütüphanesi libpng'ye APNG desteği, 2006 yılındaki bir Google Summer of Code(GSoC) projesiyle gerçekleşti. APNG dosya biçimi, uzantı olarak tıpkı PNG gibidir. PNG imzasını taşıyan bu görüntüler, içlerindeki veri yığınlar aracılığıyla PNG dosyalarından farklılaşırlar. APNG dosya biçimi özelliklerini taşıyan hareketli görüntüler, GIF gibi 256 renk limiti olmadığı için görüntüler çok daha nettir. GIF görüntü biçiminin aksine, 24 bit derinlik ve 8 bit şeffaflık destekler. APNG, MNG'nin aksine, eski PNG sürümlerine de destek sunar. Eski PNG çözücülerle uyumluluk açısından, ilk kare normal PNG biçimindedir. Bu sayede kullanıcı APNG desteklemeyen bir tarayıcıda bu ilk kareyi görebilecektir. Nurek BarajÄ± Nurek Barajı, Tacikistan'da Vahş Nehri'nin Afganistan sınırına yakın bölümü üzerinde kurulu olan toprak/kaya dolgu tipinde baraj. Baraj, 16 m. derinliğe inen geçirimsiz bir beton zemin üzerine kurulu ve 304 m. yüksekliğindedir. 1970'te hizmete alındığından beri dünyanın en yüksek barajıdır. Dokuz birimli elektrik santralinin toplam gücü 3.015 MW'tır. Baraj, 650.000 ha'lık bir tarım alanını sulayacak miktarda su toplamaktadır. Hopes and Fears (albÃ¼m) Hopes and Fears 10 Mayıs 2004'te Birleşik Krallık'ta piyasaya sürülen İngiliz alternatif rock grubu Keane'in ilk albümdür. Piyasaya sürülmesinin ardından, İngiltere Albüm Listeleri'nde ilk sıraya kadar tırmanmış ve 2004 yılının en çok satan albümlerinden biri olma unvanını elde etmiştir. 2005 yılının Şubat ayında BRIT Ödülleri'nde en iyi albüm ödülünü kazanmasının ardından tekrar albüm listelerinde birinci sıraya yerleşmiştir. Birleşik Krallık'ta 2,7 milyondan fazla kopya satarak adada 2000'lerin en çok satan albümler listesinde 11. sıraya yerleşti. Temmuz 2011'de Birleşik Krallık'ta 21. yüzyılın en çok satan 9. albümü oldu. Albüm, Kasım 2009 itibarıyla dünya genelinde 5,8 milyondan fazla kopya sattı. Keane'in bir sonraki albümü olan "Under The Iron Sea"nin aksine bu albümün besteleri ve kayıtları, albümün çıkmasından çok daha önce yapılmıştır. Buna örnek olarak gitarist Dominic Scott'ın gruptan ayrılmasının ardından 2001 Temmuz'unda kaydı yapılan "She Has No Time" şarkısı verilebilir. "We Might As Well Be Strangers" ve "On A Day Like Today" bu albümün en son bestelenen ve kayıtlanan şarkılarıdır. Albüm adını, single olarak piyasaya sürülen "Somewhere Only We Know"un ikinci parçası olan "Snowed Under" parçasında geçen "...someone to understand your hopes and fears..." cümlesinden almaktadır. Albümün 6,8,9 ve 12 numaralı parçaları James Sanger ile birlikte yazılmış, bunun haricindeki diğer parçaları tamamen Keane üyeleri Tim Rice-Oxley, Tom Chaplin, ve Richard Hughes üretmiştir. Archilochus Archilochus Trochilidae familyasından bir sinek kuşu cinsi. Kuzey Amerika'da hasıl olan ve Orta Amerika, Meksika ve güney Amerika Birleşik Devletleri'nde kışlayan iki küçük göçmen türe dayanır. Bu türler: "National Geographic" "Field Guide to the Birds of North America" ISBN 0792268776 Doryfera Doryfera, Trochilidae familyasından bir sinek kuşu cinsi. Alttaki türleri kapsar: Okeechobee Gölü Okeechobee Gölü, ABD'nin, Florida eyaletinde göl. Ana yerli halkı Seminolelerdir. Michigan ve Iliamna göllerinden sonra ülkenin üçüncü büyük tatlı su gölüdür.West Palm Beach'in 65 km kuzeybatısında, bataklık bir bölge olan Everglades'in kuzey kenarında yer alır.Bir zamanlar Everglades'i de içine alarak tüm havzayı kaplayan Pamlico Denizinin kalıntısı olan Gölün adı, Seminole Yerlilerinin dilinde Büyük Su anlamına gelir. 56 km uzunluğundaki gölün kıyıları 216 km uzunluğundadır. Üç küçük adayla birlikte yüzölçümü 1.813 km²'dir.Ortalama derinliği 2,1 m, en derin yeri ise 4,5 m'dir.En önemli su kaynağı ise Kissimmee Irmağıdır. Eskiden yağmur mevsiminde gölün sularının kabarması nedeniyle çevredeki topraklar güneydeki Everglades'e kadar sular altında kalıyordu.Bunu önlemek için setler yapılmıştır ve gölün gideğinini düzenleyici önlemler alınmıştır. Atlas Okyanusu kıyısındaki Stuart'tan başlayarak St. Lucie Kanalı yoluyla Okeechobee Gölüne ulaşan ve buradan Caloosahatchee Nehri yoluyla Meksika Körfezine ulaşan 248 km uzunluğundaki su yolu 1937'de tamamlandı. Göl kıyısındaki başlıca yerleşmeler Pahokee, Belle Glade, Lake Harbor, Clewiston, Okeechobee ve Canal Point'tir.Gölün kuzeybatı kıyılarında hala Seminole Yerlileri yaşamaktadır. Alibaba Group Alibaba Group () e-ticaret sitelerinden biri olup, Çin’de çevrimiçi piyasalarından biridir. Alibaba.com üzerinde 200 ülkeyi aşkın 3.5 milyon şirket faaliyet göstermektedir. Alibaba.com'un ihracatçıların başka ülkelerdeki alıcılarıyla iletişime geçebilmeleri için gereken önemli bilgileri yönetebilmelerini sağlayan birçok sanal ürünü bulunmaktadır. Ayrıca müşteriler ürünlerini fotoğraflar ve açıklamalarla birlikte kategorilere göre sıralanabildiği, her müşterinin şirket profilini oluşturabileceği, iletişim bilgilerinin bulunduğu bir çeşit sanal showroom şeklinde mini-site sahibi olabilmektedir. Softbank ve Yahoo!, Alibaba'nın en büyük pay hissedarlarıdır. Yahoo!, 2005 yılında Alibaba’nın yüzde 40 hissesini, 1 milyar dolara satın aldı. 31 Ağustos 2014 itibarıyla şirketin % 32.4'ü Softbank'a, %16.3'ü Yahoo!'ya aittir. Şirket, 19 Eylül 2014'te New York Borsası'nda (NYSE) yaptığı 24.7 milyar dolarlık hacimli halka arz ile tüm zamanların en büyük halka arzını gerçekleştirdi. İnsanlar Yaşadıkça (anlam ayrımı) İnsanlar Yaşadıkça aşağıdaki anlamlara gelebilir: Oktay Urkal Oktay Urkal (d. 15 Ocak 1970, Berlin), profesyonel ağır siklet Türk asıllı Alman boksör. Türk asıllı Alman vatandaşı Oktay Urkal, Dünya şampiyonluğuna en fazla yaklaşan Türk asıllı sporculardan biridir. Amatörde, sikletinin en büyük isimlerinden biri olan Urkal, 1996 Atlanta Olimpiyatları’nda gümüş madalya kazandıktan sonra, profesyonel kariyerine başlamıştır. Amatör kariyerini 184 galibiyet, 27 mağlubiyet, 5 beraberlikle tamamlamıştır. Oktay Urkal, hafif yarı orta siklet ve yarı orta sikletlerde tam 4 kez unvan maçına çıkmıştır ve tamamını kaybetmiştir. Son kaybettiği unvan maçı ise, ünlü Porto Rikolu şampiyon boksör Miguel Cotto’ya karşı 2007′de oynadığı maçtır. Oktay Urkal, profesyonel kariyerini 38-4 istatistikleriyle bitirmiştir. Bir türlü arzuladığı dünya şampiyonluğunu kazanamamıştır. Haziran 2008′de ise, boksu bırakıp antrenörlüğe geçtiğini açıklamıştır. Vejetatif Ã¼reme Vejetatif üreme, yüksek yapılı bitkilerin vejetatif organlarından (yaprak, kök ve gövdeleri) belli kısımlarının, ana bitkiyle aynı genetik yapıya sahip yeni bireylerin oluşturulmasıdır. Vejetatif üreme, eşeysiz üreme çeşitlerindendir. Tarımda yaygın bir şekilde kullanılan bu çoğalma metodu farklı şekillerde uygulanabilir. Yüksek yapılı bir bitkinin kalıtsal özelliklerinin nesiller boyu değişikliğe uğraması istenmiyorsa vejetatif yolla çoğalması gerekir. Bu üreme çeşidinin adı yerel tarımda aşılama, kalem aşısı, göz aşısı veya budak yama denir. Vejetatif üreme kendi içerisinde birçok kısma ayrılır. Bunlar; Yumru gövde, rizom, sürünücü gövde, çelikle üreme, daldırma yöntemi ile üreme ve doku kültürü ile üremedir. Kuzgun Acar Abdülahet Kuzgun Çetin Acar, (d. 28 Şubat 1928, İstanbul - ö. 3 Şubat 1976, İstanbul), demir, çivi, tel ve ahşap gibi malzemeler kullanarak gerçekleştirdiği yapıtlarıyla tanınan Türk heykeltıraş. Türkiye’de çağdaş heykel sanatının öncülerinden kabul edilir. Libya kökenli Ayşe Zehra Hanım ile Nazmi Acar Bey'in oğlu olarak 28 Şubat 1928 günü İstanbul’da dünyaya geldi. Yoksul bir çocukluk ve gençlik dönemi geçirdi. Sultanhahmet Ticaret Lisesi’ni bitirdikten sonra 1948’de İstanbul Güzel Sanatlar Akademisi heykel bölümüne girdi, Rudolf Belling’in öğrencisi oldu. Daha sonra Ali Hadi Bara ve Zühtü Müridoğlu’nun atölyesine geçerek öğrenimini onların yanında tamamladı. Öğrencilik yıllarında Bara’nın sanat anlayışından etkilenerek soyut çalışmalara