buluruz kendimizi… Kaynakça Edgü, Ferit. Bir Gemide. Sel Yayınları (1978). Yel Değirmeninin Enkazı Altında Kalan Rüyalar Hayatı az çok anlamaya başladığımdan beri, hep, ne olduysa olması gerektiği için oldu diye düşündüm. Ve bu düşüncemi; kader ya da yazgı gibi kelimelerle isimlendirme ihtiyacı duymadım. Orwell’ın Hayvan Çiftliği romanını okuduğumda; bende çoktandır var olan, insanın makûs talihini asla yenemeyeceği kanısı epeyce pekişti. Öyle ki, hikâyenin sonunda, yine, bazılarınca olması özlenen, arzu edilen, ümit edilen değil; olması gereken oluyor. Bunu gerektiren ise insanın tabiatından başkası değil. Sosyalizm/Komünizm tarihi hakkında biraz olsun bilgi sahibi olan herkes; yazarın romanındaki Koca Reis karakteri ile Karl Marx’ı, Napoleon ile Stalin’i, Snowball ile Troçki’yi işaret ettiğini rahatlıkla anlayabilir. Bunun yanında, romandaki karakterlerden biri olan kuzgunun adının Moses (aşina olduğumuz haliyle “Musa”) olması, ve çiftlikteki diğer hayvanlara Şeker Dağı adlı ızdırabın noksan, saadetin sonsuz olduğu bir yerden bahsetmesi; kuşkusuz, yazarın İbrahimî dinlerdeki “Cennet” mefhumuna atıfta bulunduğunu gösteriyor. Hikâyedeki favori karakterim ise Benjamin adlı eşek. Biraz pesimist, biraz nihilist, fazlaca realist… Benjamin’e göre, açlık, zorluk ve hayal kırıklığı hayatın değişmez yasalarıdır. Bu bilge eşekle aynı fikirdeyim. Düşüncem odur ki, gücü ele geçirme fırsatı doğduğunda hiçbir insan onu elinin tersiyle itmez; mecbur kalırsa belki onu paylaşabilir, ama payına düşeni reddetmez. Reddediyorsa ahmaktır ya da en azından kâinatın işleyişinden habersiz naif bir insancıktır. Hayatın rahle-i tedrisatından geçmiş herkes, her konuda önceliğin benlikte olduğunu bilir. Tabii, romantizme iptilası olan kimseler iyilik yapmanın, başkalarına faydalı olmanın yüceliğinden dem vurabilir. Katiyetle eminim ki bu kişiler kıtlık ortamına düşüp hayatta kalma mücadelesi verdiklerinde, tabiatın emrettiği gibi rasyonel kararlar vererek önce kendi ihtiyaçlarını gidermenin yolunu tutacaklardır. Bir insan ancak kendisi tatmin olduktan sonra başkalarını umursayabilir. Dahası, gönençli bir insanın kendisinden bir şey eksiltmeden yaptığı yardımda da bir fazilet göremiyorum. Kişi, yaptığı yardımda zora düşmeli ki övülmeye layık olsun. Romanın ana teması olan komünizmin uygulanabilirliği konusuna gelecek olursak; benim kanaatim olumsuzdur: İnsanlar aynı tornadan çıkmış birer nesne değildirler; farklı idraki, hisleri, arzuları, amaçları olan canlılardır. Farklı yerlere gitmek isteyenler aynı yolu kullanamaz; oysa komünizm bize tek bir yol sunar. Bu sebepten, komünizmin insan tabiatına aykırı olduğu düşüncesindeyim. Ve hiçbir canlı, ne kadar mücadele ederse etsin, tabiatına karşı gelemez, onu alt edemez. Nitekim yazar anlatısının sonunda - her ne kadar kendisi de sosyalist felsefenin bir sempatizanı olsa da - gerçekliğin dışında, hayaller peşinde koşmanın boşunalığını kafamıza vuruyor. Rasyonalizmin romantizme galip gelmesi olağandır. Aklın fendi her zaman hissiyatı yenecektir. Aksi için çabalanırsa, sonuçta ortaya çıkan hayal kırıklığı ve ızdırap olacaktır. Tıpkı yazarın öyküsünün sonunda tasvir ettiği gibi. George Orwell - gerçek adıyla Eric Arthur Blair- vaktinde müthiş bir idrak ve öngörüye sahip biriymiş ki, Sovyetler Birliği’nin geleceği hakkında kehanette bulunmuş ve bu kehanet, yazarın ölümünden elli bir yıl sonra gerçek olmuş. Marx ve Engels tarafından 1848 yılında yayımlanmış Komünist Manifesto’yu başlangıç olarak kabul edersek, bir buçuk asırlık rüya böylelikle son bulmuş. *** Bu arada, aklıma gelmişken yazmadan edemeyeceğim: Malum, önümüz Kurban Bayramı; ola ki o günlerde yolda celladından kaçmış bir koyun görürseniz, durun ve ona kulak verin. “İki ayak kötü!” diye meliyor olabilir. Ahmet Yılmaz Başaran 25.09.2014 Kaan Çulha TURK102-48 21502706 Biz Hayat inişlerle çıkışlarla dolu bir yol. İnişlerimize sebep olan olaylar ve insanlar; çıkışlarımızı sağlayan, destekleyen etkenler toplamı başka bir deyişle. Her ne kadar kötü anlar yaşasak ve zorlu dönemler geçirsek de kendimizi iyi hissetmemizi, yaşadıklarımızın geçeceğini bilmemizi sağlayan insanlar ise bu etkenlerin başında geliyor. Hayatımda kendimi gerçekten çok şanslı saydığım birkaç konudan biri arkadaşlık ilişkilerim ve kardeşten daha yakın dostlarım. Bu yazıda size bizi birbirimize bağlayan, mutlu olmamızı sağlayan şeylerden ve mutluluktan bahsedeceğim. Öncelikle mutluluk nedir? Çoğu felsefeye göre mutluluk yaşamımızdan aldığımız zevke bağlıdır, başka bir deyişle hayatta kendimize koyduğumuz hedefleri yerine getirmek bizi mutlu eder. İç huzurumuzu hayattan beklentimizi karşılayarak kazanırız, bu felsefeler bize hedefler koymamızı ve bu hedefler için çabalamamızı öğütler. Kendi açımdan yorumlayacak olursam, gelecekte rahat bir emeklilik için şimdiyi hiçe sayarak çalışmamızı ister, hedef koymamızı ve hedeflerimiz uğrunda zorlanmamızı, hırslanmamızı ister. Peki bu hedeflere ulaşmak için harcadığımız yıllar? Büyük ihtimalle insanların kendine ulaşamayacağı hedefler koyarak ömürleri boyunca şikayet etmeden çalışmasını sağlamak için uydurulmuş bir yalandan ibaret bu mutluluk tanımı. Bir yıl, bir hafta hatta dakikalar sonrasını bile görebileceğimizi bilmeden bir şirkete CEO olmak istemek, bir projede baş mühendis olmayı düşlemek ve bunun için enerjimizin son damlasına kadar çalışmak, sizce ne kadar mantıklı? Elbette yalnızca aylaklık ederek bir şeyler elde etmeyi beklemeliyiz demek istemiyorum, sahi, “bir şeyler” elde etmek ne kadar önemli? Yetişkin hayatlarımızda kapımıza yazılacak mevki için mutlu bir gençlik yaşamayı pas geçmek gerçekten acınası bir seçim değil mi? Felsefe ne derse desin, mutluluk uzun vadeli değildir. Kalıcı mutluluğun hiçbir biyolojik veya psikolojik açıklaması yoktur. Mutlu hissetmemizi sağlayan hormonlar, sinirler elbet yatışır. Kalıcı mutluluğa en yakın şey ise ileriyi planlayarak değil günümüzü değerlendirerek yaşayabileceğimiz küçük ve sık mutluluklardır. Peki buna neden değindim? Çünkü asıl anlatmak istediğim ileride sahip olmak istedikleri ile değil şu an yanında ve elinde olanlarla mutlu olan bir arkadaş grubunun hikayesi. En yakın arkadaşlarım Kutluğhan ve Beril. Aslında isim verip aklınızda tutmanız gereken yeni bilgiler vermek istemezdim ancak yazı boyunca en yakınlarımı zamirlerle anlatmak içime sinmedi. Kutlu ile beraber oynadığımız basketbol takımından, Beril’le ise lise üçüncü ve dördüncü sınıfta gittiğimiz dershaneden tanışıyoruz. İki yakın arkadaşımı tanıştırırken ise kafamda bu kadar birbirine bağlı bir arkadaş grubu olmamıştı; birbirimize bu kadar destek olacağımızı, en mutsuz anlarda birbirimizi düştüğümüz bataklıktan çekip çıkaracağımızı bilseydim böyle bir grubu toplamak hayattaki tek hedefim olabilirdi. Belki de bu kadar kenetlenmemizi sağlayan şey gerçekçi hayallere sahip olmamız, mutlu olmak için emekliliklerimizi beklemememizdi. Kaan Çulha TURK102-48 21502706 Yanlış anlaşılma olmasın. Anı yaşayalım diyerek dünyayı umursamayan, dersleri ve diğer insanları önemsemeyen bir grup değiliz. Ancak etrafımızdaki insanlar gibi mutlu olmak için büyük bir şirkette büyük maaşlarla çalışmayı beklemedik hiçbir zaman. Çok zor bir sınav senesi boyunca bulduğumuz her boş vakitte Atakule’nin altındaki Botanik Parkı’nda kola içip çekirdek çitleyerek ders çalışırken; beraber Cem Yılmaz filmleri izlerken ve Kızılay’da çay içecek bir kafe ararken yalnız beraber olduğumuz için mutlu olduk. Çünkü mutluluk tam olarak böyle bir şeydir. Mutlu olmak için planlayarak, düşleyerek ve onlarca yıl sonrası için çalışarak mutlu olabileceğimiz zamanları çalarız yalnızca. Maddi mutluluğu hiçbirimiz önemsemedik, hatta çoğu zaman Botanik’te çekirdek çitlememizin sebebi dışarı çıkıp fazla para harcamak istemememizdi, ancak bu durumdan şikayet etmedik asla. Elimizdekiyle yetinebildiğimiz için, hayattan abartılı beklentilerimiz olmadığı için ve tekrar tekrar söylemek gerekirse en zor anlarımızda birbirimize sahip olduğumuz için mutluyduk, hala her bir araya gelişimizde ne derdimiz olursa olsun eve gitmek için bindiğimiz dolmuşa mutlu biniyoruz hep beraber. Hayat inişlerle çıkışlarla dolu bir yol. İnişlerin sebebi ne olursa olsun, çıkışıma bir şekilde sebep olan bu insanlara sahip olduğum için kendimi hep şanslı saydım. Küçük hedeflerimize rağmen büyük yerlere gelirsek eminim birbirimizi insanlara anlatırken gurur duyacağız. Gelmesek bile yine beraber olup mutlu olacağız! Kaan Çulha TURK102-48 21502706 Kamera ArkasıBaştürk-1 Hatice Kübra Baştürk Mucize Gerek Bize Hayatımızda öyle anlar vardır ki bize bundan sonrasının aynı olamayacağını düşündürür. Hatta kendimizce onları dönüm noktası olarak tayin etmişizdir. Bazen kişiler aracılığıyla olur bazen de başımıza gelen hadiselerle. Bir çocuk için ilk aşkıdır belki ya da bir dansçı için geçirdiği bir trafik kazası. Hayatında bir sokağa sapmıştır ve orası tek şerittir, geri dönüşü yoktur. Geri dönüşü yoktur derken algınızı yönlendirmek istemem, hep felaket değildir tabii; mucizeler de var şu hayatta. Hoş, trafik kazasının yanında ilk aşkı söyleyerek aslında belirtmiştim ama yine de netleştirmek istedim. Zamanı geldiğinde saklandığı yerden çıkıp hayatımızı kuşatacak ve ileriye taşıyacak cinsten mucizeler, bu bahsettiklerim. Aramızda karamsarlar varsa “mucize”lerden konuşmak geyik ya da boş laf gibi gelebilir sizlere. Saygıyla karşılıyorum. Başımıza gelmeden ya da tanık olmadan reddettiğimiz şeyler var sonuçta. Böyle deyince sanki hayatımda bir mucize gerçekleşmiş de o yüzden geçmiş rahat rahat yazıyorum gibi düşünebilirsiniz ama maalesef… Ben de o şanslı kişilerden değilim henüz. Bekliyorum. Bir gün yolda yürürken elime bir el ilanı tutuşturulacak ve hayatım değişecek belki. Belki de hiç düşünmeden, acilen bir karar vermem gerekecek ve o kararla beraber sürüklenip giderken hazinelerle dolu bir adanın kıyısına vuracağım, belli mi olur? Dedim ya, bekliyorum işte. Birazcık klişelerden dem vuracak olursak neden böyle umutla baktığımı sizin için biraz daha anlamlı kılabilirim sanırım. Her nefesin başlı başına bir mucize olduğuna inananlardanım. Çeliştim değil mi? Daha az önce başıma bir mucize gelmediğini belirtirken şimdi her anımın mucize olduğunu söylemek biraz garip kaçıyor, haklısınız. İzninizle onu da şöyle açıklayacağım: Biz insanoğu çiğ süt emdik. Bir şeye mucize diyebilmemiz için çok büyük sonuçlara götürmesi gerekiyor. Her an yaptığımız Baştürk-2 şeyin bunun yanında kıymeti kalmıyor. Bu yüzden bu iki mucizemi birbirinden ayırıyorum. Nefes alıyor olmam, mucizelerin varlığını bana hatırlatan bir mucize. Asıl mucizem yolda, yani öyle umuyorum. Eli kulağında mıdır yoksa daha aşacak çok yolu mu var bilmiyorum. Merak da etmiyorum. Yalan söyledim, hunharca merak ediyorum. Hayatımın hangi alanına dokunacak, bende neyi değiştirecek bunlar hep tatlı, sevimli, devasa soru işaretlerim. Bu soru işaretlerimi taçlandıran bir olayı sizlere aktarmak istiyorum. Teyzemlere ziyarete gittikçe mutlaka ismini duyduğum bir çocuk vardı, bir delikanlı demek daha doğru olur sanırım. Hakkında iyi şeyler söylendiğine pek denk gelmezdim. Yok efendim bundan adam olmazmış, bir baltaya sap olamazmış, okulu bitiremezmiş bari bir işte çırak olarak başlasaymış da bir şeyler öğrenseymiş vb. daha bir sürü cümle… Ben bu genç adamı bu sözlerle tanırken yavaş yavaş hakkında söylenenler değişmeye başladı. Okuduğu liseye yeni bir müzik öğretmeni gelmiş. Notalardan bahsederken hayatına nasıl dokunmayı başardıysa çocuk şimdi matematik olimpiyatlarına katılmaya başlamış ve tıp okumak istiyormuş, ona hazırlanıyormuş. İsmini falan söylemeseler başka birinden bahsediyorlar zannederdim. Hiç tahmin edilemeyecek bir şekilde o öğretmen, o haytanın mucizesi olmuştu. Hakkında söylenenler de dâhil olmak üzere hayatındaki her şey artık bambaşka bir yolun yolcusuydu. İşte böyle şeyler duyunca da insan çok büyük sonuçlar bekliyor. Nefes almaya devam ettikçe de inanmaktan vazgeçemiyor. Bu mucizeler, ya da daha genel olsun diye dönüm noktalarımız diyelim, hayatımıza çok farklı şekillerde dokunabilir. Mesela, Bir Kadının Yaşamından Yirmi Dört Saat adlı kitaba konu olan ana karakterimiz yaşadığı yirmi dört saat içinde kumara saplanmış bir gencin mucizesi olduğunu düşünür. O gence ne olduğuna değinmeyeceğim ama kadının bu yaşadıkları onun hayatında bir dönüm noktası olur hem de kocasının yasını tutuyor olduğu bir dönemde. Uzun lafın kısası, hiç beklemediğimiz bir anda kapımız çalabilir ve o kapının kolunun aşağı hareketiyle beraber hayatımız bambaşka bir konuma sürüklenebilir ya da geleceğe kendi isteğiyle, seve seve koşabilir. Kitabı okurken her ne kadar Baştürk-3 dönüm noktası dediğimiz şeyi sürüklenmek ve koşmak olarak düşünsem de sizinle dönüm noktalarının sadece mucizelere tekabül eden kısmına değinmek istedim çünkü pembe gözlüklerimden vazgeçesim yok. Bizi hayata daha da bağlayacak, beklemeye değer mucizelere ihtiyacımız var. İnanıyorum ki, muhtaç olduğumuz mucize hayatımızdaki o gizli zamanda mevcut. DÜŞÜNCELER VE BEDELLERİ “Düşünce özgürlüğü” dendiğinde akla ilk ne gelir? İstediğimiz her düşünceyi,istediğimiz herhangi bir zamanda, istediğimiz şekilde dile getirmek mi? Kolay bir tanımlama gibi görünse de,konu uygulamaya gelindiğinde o kadar kolay olmadığı aşikar. Onlar sadece gözleri önünde olup bitenleri, diğer insanlardan farklı olarak söyleyebilme cesaretine sahip olup, inandıkları şeyler için ne gerekirse yapanlardı. Yapılması gereken şey ölmek olsa da… Deniz Gezmiş’in yaşamı ve yaptıkları şu ana kadar pek çok kitaba konu oldu. Sadece kitaplara konu olmakla kalmadı pek çok kişiye örnek oldu ve olmaya devam etmekte. Fakat bu kitabı bana göre diğer kitaplardan farklı kılan Deniz Gezmiş’in yaşamak zorunda kaldığı güçlükleri birinci ağızdan yani abisinden öğrenebilmekti. Kitap içerisinde benim üzerimde en çok etki bırakan unsur ise; Can Dündar’ın büyük emek sarf ederek araştırıp bulduklarıydı: Yaşananların ne kadar ciddi ve üzüntü veren şeyler olduğunu daha iyi bir şekilde gün yüzüne çıkaran ,o dönemin sıkıntı çeken gençleriyle empati kurabilmeme katkı sağlayan eski siyah beyaz fotoğraflar ve hapishane zamanlarında karşılıklı gerçekleşen mektuplaşmalar. Bu fotoğraf ve mektuplar; Deniz Gezmiş ve arkadaşlarının daha çok genç iken neler yaşadıklarını , gerçekleştirmek istedikleri hedeflerini , onları her daim sevip destekleyen aileleri ve dostlarını benim daha iyi anlamama yardımcı oldu. Peki neydi onları bizim için unutulmaz kılıp haklarında bu kadar çok kitap yazılmasını sağlayan sebepler? Belki genç yaşlarına rağmen çok fazla şey yaşamış olmalarıydı. Belki onları kendimizle çok bağdaştırmıştık. Belki insanlarda nadir bulunan özelliklere sahip olmaları ve farklı olduklarını düşünceleri ve yaptıklarıyla bulundukları her ortamda ortaya koymalarıydı. Belki de düşüncelerini bu kadar korkusuzca, ve cesurca savunmalarıydı. Ya da günümüzde hala bir sorun olmaya devam eden kendi ülkelerinin bağımsızlığının tehlikede olduğunu ve bu sorunun kendi dönemlerinden başlayarak gelecekte de devam edeceğini öngörü yetenekleriyle fark etmiş olmalarıydı. Bu kitapta beni bir hayli duygulandıran ve kitabı daha da çok sevmemi sağlayan bir başka nokta ise Deniz Gezmiş’in ailesi ile olan ilişkisinin,ailenin bir parçası olan kardeşi Hamdi Gezmiş tarafından aktarılması ve bunların Can Dündar’ın usta kalemiyle yazıya dökülmüş olmasıydı. Çünkü bu aktarımlar ailesinin de en az Deniz Gezmiş kadar acı çekmiş olduğunu gösteriyordu. Bir annenin haksız sebeplerle hapse düşmüş oğlunu uzun bir süre boyunca maddi yetersizliklerden dolayı ziyaret edememesi, abisiyle yeteri kadar vakit geçirememiş küçük kardeş pek çok şey ifade etti benim için.Bir ailenin her zaman bir eksiklik hissetmesinden, devletin okuyan, düşünen ve sorgulayabilen herkesi bir tehdit unsuru ve ortadan kaldırılması gereken bir sorun olarak görmesine kadar... Bu kitabı neden okudum sorusuna gelirsek cevap kendini bir düşünceye adayıp bunun uğrunda her şeyi yapmaya hazır olan insanların bana ilham kaynağı olması, ve onların yaşadıkları zorlukları ve bu zorlukları sadece kendilerinden sonrakilerin rahat bir yaşam sürebilmelerini sağlamak gayesiyle yaptıklarını düşünmek bana her daim sahip olmak istediğim şeyler için çok çalışmam gerektiğini hatırlatması olarak verilebilir. Ve ayrıca kitaptan elde edilecek bütün gelirlerin Deniz Gezmiş Vakfına öğrencilere burs vermek amacıyla bağışlanacak olması beni bu kitabı satın almaya iten bir başka sebep oldu.Ve bu kitap bana aynı zamanda düşünce özgürlüğünün büyük önemini ve hayatımızın her alanında ne düşünüyor isek sahip çıkmamız gereken bir ayrıcalık olduğunu daha iyi anlamamı sağladı. Derin Erkan 21602057 İnsanoğlu Öznelliğe Emanettir Felsefede insanoğlunu çok uzun süredir rahatsız eden bir soru vardır: Biz kimiz? Bunun cevabı kolay görünebilir, fakat aslında bunu kesin bir şekilde bilmemiz zor olduğu için, kesin bir şekilde cevaplamamız iyice zor. Fransız filozof Jean-Paul Sartre'ın “Öznellik Nedir?” adlı kitabın konusu da budur. Birisine biz kimiz veya öznellik nedir diye sorarsak alacağımız cevap büyük ihtimalle kişiden kişiye büyük farklılıklar gösterecektir. Aslında düşünürseniz, öznellik bence budur. Herkes öznelliğin ve kişiliğin tanımları için farklı şeyler verecektir ve bu fikir ayrılıkları insanları birey yapacaktır. Herkesin çevresine farklı bir gözden bakması öznelliğin ta kendisidir. Hepimiz insanız, yani hepimizin doğası aslında aynı başlıyor, fakat nasıl yaşadığımıza bağlı olarak değişip bir insan olmanın ötesinde bir birey haline geliyoruz. Bu konuda sıkça tartışılan bir mesele ise, insanoğlunu doğa mı daha çok etkiliyor, insanın yetiştirilme biçimi mi daha çok etkiliyor? Bence insanın doğası sadece birisini yetiştirilmek için hazır hale getiren bir şey. Evrimsel bir şekilde gelişen içgüdü ve düşünme kabiliyetlerinin hepsini bize verildiği gibi kullanmıyoruz: bunların üzerine yeni yapılar oluşturduk ve böylece medeniyet tanımlanmış oldu. Mesela, dil öğrenme yeteneği doğamızda olan bir şey, fakat kimse hiç bir dil konuşulmayan bir ortamda büyüyen bir çocuğun kendiliğinden Türkçe konuşmayı öğrenmesini bekleyemez. Aynı yerde aynı anda konuşmayı öğrenen iki çocuk ise dili farklı şekillerde öğrenip konuşuyor olabilir. Bunu doğalarının farklı olmasına yorabiliriz, fakat bu tamamıyla doğru olmaz. Öyle görünmese bile bu iki çocuğun yetişmesindeki ince detaylar onların dil edinme tarzlarını da etkiler. Belki birisine bazı kelimeler daha hoş geliyor olabilir, sonuçta sırf duyuluşu güzel olan bazı kelimeler var, ve bu da kesinlikle öznel bir şey. Bu örnekten yola çıkarak söyleyebiliriz ki, insanların yetiştirilişi, çok alakasız sebeplerden bile olsa, bireyi etkiler ve bu etkilerin toplamı insan doğasından daha fazla olur. İnsanoğlunun öznelliği bir yandan da medeniyetin var olmasını mümkün kılan şey. Mucitler, düşünürler, sanatçılar, bu insanların hepsi toplumun marjinal üyeleridir. Toplumdan farklı düşünüp farklı hareket etmeleri toplumu geliştirmelerine olanak sağlar, çünkü onlar herkesin göremediği bazı şeyleri görüp akranlarına anlayacakları dilde anlatanlardır. Aslında elitist bir teoriye de ihtiyaç yoktur, zira bu yetenek bütün insanlarda var olan bir şeydir. Toplumumuzda herkesin farklı düşüncelerinin ve farklı bakış açılarının olması yeniliklerin ortaya çıkabilmesi için önemlidir. Medeniyet fikir ayrılıklarına ve dolayısıyla öznelliğe muhtaçtır. Bunu siyasete bakarak da anlamak mümkündür: parlamenter rejimler gücünü fikir ayrılıklarına verdiği önemden dolayı kazanır. Çoğunluğun sözünün yanı sıra azınlığın sözünü de dinlemek bu rejimlerde büyük bir dikkatle yapılır, çünkü fikir ayrılıkları bir teorinin nerede zayıf kaldığını ortaya çıkarır. Aslında bir parlamento toplum içerisine öznelliğin nasıl dahil edildiğini gözler önüne seren bir oluşumdur. Devlet yönetiminde her vatandaşın her yasa tasarısına oy vermesi veya milli savunma meselelerinde herkesin gizli oylamaya sokulması gibi şeyler pratik olmadığından vatandaşlar onları temsil edecek birilerini seçer. Partiler aracılığıyla küçük farklılıkları bir kenara bırakarak insanlar ortak düşüncelerini beraber savunmuş olur. Devletlerin dışında normal toplumda da belli düşünce akımları ve bakış açıları insanları etkiler. Öznellik her zaman yüzde yüz bir fikir ayrılığı demek olamaz – çünkü insanlar iletişim kurarak birbirlerinin düşüncelerini öğrenir ve bir kısmını benimser. Herkes bir noktada kendisine katılan başka birini bulabilir. Öznellik herkesin düşüncelerinin birbirlerinkinden ayrı olmasından çok, insanların duyduklarını ve gördüklerini ayıklayıp kendi düşüncelerine harmanlama yeteneğidir. Öznelliğin bastırılması durumunda ise insanlık çöker. Medeniyet diye bir şey olamaz çünkü insanlar öznelliklerini kaybettikten sonra hayvandan başka bir şey değildir – çünkü daha önce de bahsettiğim gibi insan doğası sadece insanı birey olmaya hazırlayan bir içgüdüler bütünüdür ve bundan Derin Erkan 21602057 ilerisi değildir. Başarısız olmuş devletlerden öznelliğe baskı uygulamanın zararlarını görebiliriz. Örneğin insanları belli bir düşünce tarzına zorlayıp bireyselliğe engel olmak, faşist devletlerin temellerinden biridir. Özgür düşünce bastırıldığı zaman, bir toplum kendisini çok büyük bir gururla ileri götürürken, içeriden çürümeye başlar. Belki sanat eserleri ve icatlar ortaya çıkmaya devam eder, ama bir yandan da insanlar bu engeli yavaş yavaş çiğnemeye başlar. Eninde sonunda yeterince özgür düşünebilmiş kişi bir araya gelip bir devrime yol açar. Öznellik olmadan medeniyet sürdürülemez ve insanlar öznel olabilme gücünü toplumlarından talep eder. Sonuç olarak öznel olmak insanı insan yapan temel şeydir. Öznellik olmadan insan denen varlık sadece daha zeki bir maymundan ibarettir. Toplum öznellikten kurulan bir şeydir ve insanların kendi öznel düşünce biçimlerini kullanmaları toplumu geliştirir. Öznel bir birey düşünür, çevresini geliştirir ve bundan gurur duyarak hayatını sürdürerek toplumuna faydalı olur. Öznel olmayan bir birey ise çevresini takip eder, araya karışmaya çalışır ve topluma fayda sağlamamaktan öte, toplumu geriye çeker. Dünyamızı geliştirmenin tek yolu öznellikten geçer. Kaynakça Sartre, Jean Paul. Öznellik Nedir? İstanbul: Can Yayınları, 2015. Galîz Düşünceler Bazılarının nefret edeceği, bazılarının ise derin bir sevgi besleyeceği bir kahraman var karşımızda: İdris Amil Efendi. Yazar her toplumda çokça var olan bencil, uyanık, kaba ve yalancı kişileri bir vücutta toplamış. Toplumda bu karakterin özelliklerini taşıyan insanlar olduğundan, İdris Amil’in gerçek hayatta tanınan bazı kişileri temsil ettiğini düşünmek kaçınılmazdı. Kitabı okuduğum süre boyunca yazar bu kitapta bazı siyasi liderlere mi gönderme yaptı diye düşündüm ama bunun pek de doğru bir fikir olmadığını fark ettim. Yazarın azınlığa değil, toplumun çok büyük bir kesimine eleştiri yaptığını düşünüyorum. Sosyolojik açıdan bakılırsa, çevremizde bu kişilik özelliklerini barındıran binlerce insan var. İdris Amil’in doğumundan başlayıp, cezaevi sürecine kadar uzun bir yaşam kesitinin anlatılması, karakteri daha doğru ve kesin bir biçimde anlamamı sağladı. Kendini insanlara kabul ettirmek ve beğenilmek adına neler yaptığını gördükçe, hata yapmasındaki sebepleri daha iyi anladım. Karakterle özdeşleşen “hüüüüüüüp jjjjt nah-ha!” nidası, özellikle İdris Amil’in mutlu zamanlarında, tekrar tekrar ortaya çıkmasıyla, ilginç bir öge olarak aklımda kaldı. İstanbul’un tekin olmayan sokakları ve özellikle de Kasımpaşa’da geçen bazı olaylar, zihnimde çarpıcı izler bıraktı. İdris Amil ve arkadaşının hastane morgundan kimsesiz insanları çalıp, etinden köfte yaptıktan sonra sattıkları kesit beni fazlasıyla etkiledi. Bu kesit, çağımızdaki insanların para kazanmak uğruna ne denli çirkinleşebileceğinin göstergesiydi. Bu bölüm özellikle açgözlülük üzerine beyin jimnastiği yapmamı sağladı diyebilirim. Günümüz insanının en bariz iki özelliği açgözlülük ve tatminsizlik. Yani demem o ki romanda geçen bu açgözlülük temasının farklı katmanlardan oluştuğunu düşününce, eskiden değer verilen şeylerin gözümüzde basitleştiği sonucuna varıyorum. Teknoloji sayesinde, günümüzde her şeye çok çabuk erişilebilir oldu. Dedem ve babaannemin mektuplaşmaları tam üç sene sürmüş örneğin. Üç sene boyunca ne kadar çok paylaşımda bulunmuşlar. Günümüzde insanın bir uzantısı haline, bir uzvu haline gelen elektronik cihazlar yüzünden her şeyimiz 0 ve 1'lerden oluşuyor. Fakat biz, 0 veya 1'den ibaret değiliz; ruhu ve tutkusu olan insanlarız. Belki de insanlarıydık demeliyim. Bu eserdeki hırsızlık olayı, düşündükçe farklı anlam sahalarında koşmamı sağladı. Bu yüzden kitabı epey beğendim. İçindeki en ufak bir detay dahi, zihnin arka odalarında gezintiye çıkarabiliyor. Kitaba dönersek, İhsan Oktay Anar, diğer romanlarında büyülü gerçekçilik akımına sadık kalmasına rağmen, bu romanında oldukça gerçekçi bir tutum izlemiş. Varoluş ve kötülük gibi derin iki konudan bahsederken gerçeküstü ögeler eklemek okuyucunun zihnini bulandırabileceğinden, gerçekçi bir bakış ile yazmak güzel bir seçim olmuş. Küçük ipuçlarına bakılırsa olaylar 1930-1960 yılları arasında gerçekleşiyor. Bu da bence Anar gibi “suya sabuna” pek dokunmak istemeyen bir yazarın bile artık ülkece içinde bulunduğumuz sosyolojik ve siyasal absürtlüğe karşı sessiz kalamaması anlamına geliyor. Herkesin kurtulmak istediği ama aile, iş veya okul gibi kurumlar sebebiyle beraber yaşamaya maruz bırakıldığımız o kişilerin bir tasviri gibi İdris Amil Efendi. Yazar tezatlık oluşturmak adına bu sevilmeyen ve hürmet görmeyen bu kişiden hep “efendi” sıfatıyla bahsetmiş. Bununla da kalmayıp, kahraman ilan etmiş İdris Amil’i. Fakat galiz bir kahraman. Dilimizde kaba, çirkin ve iğrenç anlamlarına gelen bu kelime nasıl olur da kahraman bir kişinin özelliği haline gelir? Belki de kahramanlar hayal ettiğimiz kadar mükemmel değillerdir. Her canlı gibi onların da hata yapma hakları vardır. Çizgi romanlarda okuduğumuz kahramanların çizdiği imajın rafa kalkma zamanı artık. Gezegenimizi kurtaracak o süper kahramanların gelmeyeceğini anlamamız lazım. İçimizdeki o kusurlu ama topluma büyük bir katkıda bulunacak yeteneklerimizi gün yüzüne çıkarmalıyız. Yoksa o galiz kahramanlar büsbütün saracak etrafımızı. Kibir ve kötülük dolu akıllarıyla yanlış kararlar verip, hayatımızda büyük etkiler bırakacaklar. Toplumların büyük bir coşkuyla seçtiği bazı liderlerin yaptıkları hatalara bakınca, yanlış insanların başa gelip, bir kahraman edasıyla oturdukları o koltuklarda, ne kadar büyük yıkımlara yol açtıklarını düşündüm. Savaşların ortaya çıkmasında, doğanın katledilmesine ve ekonomik eşitsizlikler yüzünden açlıkla mücadele eden birçok toplum olmasına yol açan bu insanlar, cani ve acımasızdı. Gerçek kahramanlar karanlık mağaralarından veya fildişi kulelerinden çıkmazsa, galiz insanların hükümleriyle yaşayıp, terörizm ve açlıkla boğuşmaya devam edeceğiz. Sena Yalçın [Posta Başlığını Buraya Girin] Son Ada / Zülfü Livaneli Zülfü Livaneli’nin Son Ada adlı eserinde saygı, sevgi ve mutluluk içinde yaşam sürülen bir adada, bir diktatörün uyguladığı yöntemlerle adayı nasıl cehenneme dönüştürdüğü anlatıyor. Benim şahsi görüşümde ülkeyi ada temsil ederken, kırk hane halkı, yazar muhaliflerin düşünce yapısını, bakkalın oğlu beklenmedik kurtarıcı kahramanlıkları, diktatörlüğü ve çıkarcılığı başkan, 1 numara para gücünü, başkanın emrindeki adamlar iktidar yanlısı güçleri gösteriyor. Eserde doğaya karşı mücadele etmenin onu yok etmeye çalışmanın insanların kendilerini yok etmesine denk geleceğini, halkların nasıl manipüle edilebileceğini, özgür düşüncelerin ne şekilde ve hangi yöntemlerle biçimlendirilebileceklerinin örneklerine yer veriliyor. Adada yaşayan insanların ömürleri boyunca adanın doğal sahibi olan martılarla birlikte mutlu mesut yaşamalarını ve daha sonra düşüncelerinin yönlendirilmesi sebebiyle martılara düşman olmaları gibi olaylar yaşanıyor. Zülfü Livaneli bir demir yumruğun uyguladığı temel tekniklerin çoğuna yer vermiş gibi görünüyor. Örnek vermek gerekirse, yalan söylemek konusunda bir sıkıntı yoktur, eğer yalan insanlar tarafından ortaya çıkarılırsa bu insanların karakterlerine saldırmak, bir konuda başarısızlık varsa sebebi muhalif insanlar olması ve düşmanın düşmanı dosttur gibi teknikler anlaşılabiliyor. Romanda en etkileyici kısımlardan biri de kitaptaki adı başkan olan diktatörün konuşmalarındaki beyin yıkama ve tezatlıktır. Başkan konuşmaya başladığında hep medeni düzen ve demokrasi konularından konuşurken konuşmanın sonunda şiddete başvurmayı savunan ve ölüm isteyen bir tavır takınmasıdır. Livaneli bu kurgulanmış ve tasarlanmış ada görünümlü ülke yapısında gerçekte olan bütün diktatör tarafından yönetilen insanların beyninin yıkandığı ve düşüncelerinin şekillendirildiği gerçeğini çok başarılı bir şekilde yansıtmıştır. Livaneli’nin diktatörlük hakkında yazdıkları çağımızda yaşanan bu tarzdaki olaylara ışık tutar niteliktedir ve insanları bu konu hakkında bilinçlendirme çabası var olduğu görülüyor. Türkiye’nin bulunduğu coğrafya sebebiyle yakından takip etme şansımızın olduğu Orta Doğu ülkeleri içinden diktatörlükle yönetilenlerin detaylarını anlama şansına sahip oluyoruz. Kitabı okuduğumuzda, fark edemediğimiz bu yönetim şekillerinin yöntemlerini anlıyor ve farklı bir bakış açısı kazanmamıza yardımı oluyor. Kitabı anlatan kişi amatör bir yazar olan bir ada sakinidir. Bu sebep yüzünden kitap basit ve kolay anlaşılır bir dile sahiptir. Şahsi görüşüme göre bu bir başarıdır sebebi ise Zülfü Livaneli gibi bir yazarın amatör bir yazar kişiliğine girip bu zor anlatım değişikliğini başarıyla uygulamıştır. Bir de sürekli gerçekleri söyleyen olayların sonuna kadar giden, yılmayan ve toplumdaki aydınları gösteren yazar var .Bu yazarın kitapta yer alan bir sözü çok düşündürücü. “Hiçbirimizin yaşadığı dünyaya gözlerini bu derece kapamaya hakkı yok.” Çoğu insanın yaşanan olaylara sırtını dönüp, gözlerini kapadığını gösteriyor bu cümle. Dünyamızda yaşanan olayların, daha da özele indirgersek ülkemizde yaşananların gerçek sebebi bence budur. Çoğu insan deyim yerindeyse at gözlüğüyle etrafta geziniyor, bazı insanlar ise gözlerini kapatmış vaziyette kimden veya nerden bir ses gelirse onlara sığınıyor ve onu benimsiyor. Ayrıca kitabı okuyanlardan bazıları Livaneli’nin kitabı yazarken klişeler çok yer verdiğini söylemiş ve bu konuda eleştiriler yapmışlar. Benim kendi görüşümde bu okurlara klişelere yer verme konusunda katılıyorum fakat Livaneli’nin bunu yapmasının haklı bir sebebi olduğunu düşünüyorum; çünkü Zülfü Livaneli’nin vermek istediği mesajın doğru anlatılıp okurların doğru anlaması için geçen olayları ve kitabın dilini mümkün olabildiğince basit, gösterişten uzak ve de sade oluşturma çabasını haklı buluyorum. Eserde yaşanan olayların farklı olmaması ve klişe olması günümüzde bu tarzda olayların fazla olması sebebiyle çok fazla eleştirilemeyeceğini düşünüyorum. Yaşanan olayların dile getirilip eleştirilmesi akla Livaneli’nin aşırı derecede mesaj verme kaygısı taşıyor olabileceğini gösteriyor olabilir. Zülfü Livaneli Son Ada adlı eserinde okurlarına aktarmak istediği tek bir konu var ve bu düşüncesine katkı sağlamayan hiç bir cümleye kitabında yer vermek istememiş, yazarın eserini George Orwell’ın kaleme aldığı Hayvan Çiftliği eserine çok benzeten kişiler var fakat aralarındaki fark Hayvan Çiftliği’nde birden çok mesaja yer verilmişken Zülfü Livaneli tek bir mesaj vermek için eserini oluşturmuştur. Son Ada adlı eseri okurken özellikle dünyamızdaki olayların anlatıldığının farkına varılabiliyor ve bu olaylara farklı bir bakış açısıyla yaklaşan Zülfü Livaneli bende çok büyük bir ilgi oluşturdu. Klasik romanların dışında kitabında ele aldığı konu hakkında benimle aynı fikirleri paylaşan eser insanların gözlerini açmaya çalışan ve bazı şeyleri öğretmek isteyen bir yapıya sahip. Yusuf Batuhan Erdoğdu / 21101789 KÖTÜLÜĞE KÖTÜLÜK Hayatınız boyunca kötü bir muamele olarak görülecek şekilde davranan biri tarafından büyütüldüğünüzü, sadece böyle bir insanla büyümekle kalmayıp onun gibi insanların etrafında bulunup, en pis en bencil yönlerini de çok genç yaşta gördüğünüzü düşünün. Peki bu insan büyüdüğünde o insanlara benzemekten başka ne yapabilir? Kim onu uyandırıp, “Bak bir de böyle bir yönü var hayatın, başka olasılıklar da mümkün!” diyebilir? Bunca kötülüğe maruz kalmış bir çocuğun akıl sağlığı kimin ellerinde olur? Benim içimden ilk önce onu değil de, onu bu hâle getiren ilk başta dünyanın pisliğine, daha sonra da uyandırmaya bile çalışmayan yetiştirenlere lanetler yağdırmak geliyor. Öyle saf, öyle temiz oluruz ki ilk doğduğumuzda (gerçi orası da tartışılır fakat), daha sonradan doldururuz hafızamızı, ezberleriz gördüklerimizi. Kim görmüş hayatında süt görmeyen bir çocuğun bu beyaz sıvıyı gördüğünde “Aha! Bu süt!” dediği? Evet, çok fazla şeyden mahrum kalırız hayatlarımız boyunca... Ancak bu bize yol gösterip, görmediklerimizi hayallerimizde oluşturacak düşünceleri bize verdiklerinde değişir. Tabii, bunu bazı insanlar çok görür birbirine. Aynı onlar gibi olmalarını isterler çocuklarının. Onlar da belki kendi ailelerinden öyle görmüşlerdir. Suçlayacak, parmakla gösterilecek çok insan var dünyada. Belki de yarısından fazlasıdır. Bulunan, bilinen şeylerden mahrum bırakmak insanları, çok bencilce. Elbette istisnalar olacaktır. Bazı şeylerin gerçekten de kendinize saklanması gerekir. Ancak bu kara yükü çocuğunuza da taşıttırırsanız, işler değişir zannımca. Çünkü o çocuk öyle görmüştür, normalin bu olduğunu zannediyordur. İşte o noktadan sonra değiştir değiştirebilirsen fikirlerini. Gördüğü muamelenin öcünü de almak isteyebilir insanlardan... Bu da yanlış mıdır? Bilinmez. Sorgulayacağımız çok şey, araştırıp gözlemlememiz gereken çok şey var. Sosyal varlıklar olarak, neyin nasıl olacağını birbirimizden başka kimseden öğrenemiyoruz. Kötülüklerin nereden geldiğini, iyiliklerin nereden geldiğini bilmediğimiz gibi bilemiyoruz. Nereden başladı acaba bunca kötülük? Siz de sorgulamaz mısınız? Örnek verecek olursak da; insan kaçakçılığını düşünelim. 10-200 kişi arası insan gruplarını daracık yerlere aylarca kapatıp, yeni bir dünya umudu vererek taşıyorsunuz. Çoğu ölüyor yollarda zaten. Babanızın da bir kaçakçı olduğunu ve sizin de böyle bir ortamda yetişerek, bu işlerden başka bir şey öğrenemediğinizi düşünün. Öyle bir korkak haline geliyorsunuz ki, babanız gibi, kaçamıyorsunuz. Yanlış olduğunu belki belli yollarla öğreniyorsunuz, hissediyorsunuz ancak bu yolla yaşamaktan başka hiçbir yolu bilmiyorsunuz. Bu yüzden de bu zorunluluklar üzerinize biniyor, çarşaf gibi yapışıyor üzerinize. Sanırım, en muhtemel yol dünyaya, insanlara karşı bir nefret oluşturmaktan başka bir şey değil. Nasıl gösterdiğinizse tamamen size kalıyor. Gerçekten acı ve korkutucu. Depresif ve belki de bunları okuduğunuzda ne kadar şanslı olduğunuzu ya da muhtemel gelmediğini düşüneceksiniz. Ancak görmemeniz olmadıkları anlamına gelmiyor. Dünyada ne kadar iyilik varsa o kadar acı ve kötü şeyler de var. Bunları en aza indirgemek ne kadar mümkün...bilinmez. En azından çevremizde bir duyarlılık, kurtarıcılık yapmaktan başka gündelik hayatta yapabileceğimiz bir şey var mı bilinmiyor. Bazıları ise şöyle düşünebilir; dünyada iyilik varsa elbet kötülük de olmalıdır. Yüzyıllardır sanatın, parlak fikirlerin bu acılardan çıktıklarını düşünebilirsiniz. Galiba ben de çoğu zaman böyle düşünüyorum. Belki acımasızca, ancak yüzde veremesem de, her acıdan bir sonuç çıkar. Yarar demiyorum, ama acı yaratıcılığı körükler. Bazı insanlarda da öğrenme isteği yaratır. Acıyı buna dönüştürebilen insan ne yüce insandır. Gördüğünüzde gurur duyarsınız. Çünkü kurtuluş çoğu zaman onların ellerinden olur. Defne Ceren Ergen KISKANÇLIK ÖLDÜRÜR MÜ ÖLDÜRTÜR MÜ? Eminim hayatınızın bir parçasında kıskançlık duygusunu tatmışsınızdır. Hepimiz yaşıyoruz bu duyguyu, kimimiz içinde fırtınalar estirir, kimimiz de dışarı vurur duygusunu. “İçte tutmamak gerekiyor” diyorlar ama dışarı yansıtmak ne kadar doğru bilemiyorum çünkü kıskançlık seviyemiz bazen bizi hatalara sürüklüyor özellikle de kıskanılan şey bir tutku veya kara sevdaysa. Çellocu romanında da Osmanlı dönemini, kültür çatışmasını ve bir paşanın egosundan mı yoksa gerçek duygularından mı bilmiyorum ama kıskançlık duygusuyla kendi sonunu getirmesini, kısacası her duyguyu yaşadım. Kıskanmak ve kıskanılmak güzel hissettirse de kıskançlığın sınırını bilmek lazım, bu tutkumuz en büyük düşmanımız olabilir. Çellocu bana Shakespeare’in ölümsüz eseri Othello’yu hatırlattı; aşk, ihanet, kıskançlık ve hırs, kısaca günümüzün en olağan duyguları. Yaşamlarımızı sürdürürken, bu duygulardan bir türlü kurtulamıyoruz hatta bazı insanlar hayatlarını sırf bu duygular üzerine kuruyor. Öyle ki sınırlarımızı çizemiyoruz, limitlerimizi aşıyoruz, olmayan şeyleri bile kafamıza takıp hayatı zindan ediyoruz kendimize. Bu yüzden maalesef, her akşam haberlerde kadın cinayetleri, zehir zemberek geçen boşanma süreçleri ve koca şiddeti. İşte hepsi bu takıntılar ve hırs yüzünden. Çellocu romanında da Osmanlı padişahı bile bu duyguları tadıyor hatta cinayet işlemeyi bile düşünüyor. Nedir bizi bu duruma sokan? Fazla sevgimiz ve paylaşamama duygumuz mu yoksa sadece gözümüzü kör eden egomuz mu? Hepimiz kendi halimizde yaşarken kıskançlığın pençesine düşüyoruz hatta paşalar bile düşüyor. Çellocu bana aslında gerçekleri gösterdi. Statümüz, eğitimi derecemiz ve yaşımız ne olursa olsun hepimiz insanız ve bu en basit ve olağan duyguyu yaşamaktan kendimizi engelleyemiyoruz. Kıskançlığımız bazen o kadar farklı boyutlara ulaşıyor ki, kafamızda kurduklarımızı yaşamaya ve onlara inanmaya başlıyoruz. Kanılar ve sancılar bizi bırakmıyor. Osmanlı’da da bu böyleydi, şimdi de aynı. Devir değişiyor, fikirler ve idealler değişiyor ama insan her yerde ve her zaman insan. Duygularımız maalesef evrime bu kadar çabuk ayak uydurmuyor ve bizi olmayacak şeylere itiyor. Çellocu romanında kültür çatışması, insanları ayırsa da, onları birbirinden farklı göstermeye kalksa da insan duygularından vazgeçemiyor. Kıskanmak bizim bir parçamız olmuş. Kültür, dil, din, statü fark etmiyor. Romanda bu kıskançlık bir insandan değil, kıskançlık bu sefer müzikten. Paşamız sevdiği kadını müzikten bile kıskanır mı? Gördüğümüz gibi, kıskançlığın boyutları çok fazla ama sınır tanımıyor. Günümüzde haberlere ve günlük yaşantımıza kadar bu tür duyguları sıklıkla görüyoruz. Belki de sıkıldık bu huylarımızdan ama derler ya “insan yedisinde neyse yetmişinde de odur” diye işte aynı mantık insanlarımızda da var maalesef. Kendimizi o kadar mükemmel ve sorunsuz görüyoruz ki, hatalarımızı göremiyoruz ya da görüp de tepki vermiyoruz korkumuzdan. Aslında ben bu vurdumduymazlıktan sıkıldım. Hep aynı haberler, aynı hataları yapıp duruyoruz. Kıskançlık mı desem yoksa gözümüzü körelten öz güvenimiz mi bizi bu hale sokan bilmiyorum ama bir anca önce değişmemiz gerek. Kitabı okurken sadece kıskançlık duygusunu yaşamıyorsunuz. Heyecan, yeniden hayata dönme umudu ve sevgi diğer etkileyici duygular. Bir kadının yaşadığı aşk kültür farklılıklarını bile yıkacak cinsten. Her ne olursa olsun hayata tutunma çabası, insanı gerçekten etkiliyor. Hepimiz bazen kenara sıkışmış hissediyoruz, çaresiz kalıyoruz bazen ama bizi hayata döndürecek bir tutkuyu aramaya devam etmeliyiz. Bu bazen müzik olabilir, bazen edebiyat ama mutlaka içimizde saklı olan bir şey olacaktır. Çellocu kitabında da bunları yazarımız Ercüment Cengiz en güzel şekilde anlatmış ve beni de derinden etkilemişti. Kulaklarımızda müzik sesi ve kalbimizde büyüyen bir ümitle dolup taşan bir serüven yaşamak isteyen herkese, bu güzel romanı tavsiye ederim. MELİSSA KÖKSAL KAYNAKÇA Cengiz, E. (2014). Çellocu. Çağaloğlu İstanbul Everest Yayınları. Amacın Amaçsızlığı Var mı bir sebebi Birden çok olmasının Bu kadar nedenin Ya da hiç olmamışçasına Yaşayıp gitmenin Yoksa eğer Yok denen şeyin varlığı neden? Özgürlük denince akla ilk gelen şey nedir? Hareket özgürlüğü mü? Düşünce özgürlüğü mü? Yoksa tutsaklık mı? Benim aklıma ilk olarak birazdan var olmadığını savunacağım özgür irade gelir. Hayata belirlenimcilik penceresinden baktığınızda ‘özgür irade’ denilen şeyin sadece bir söz öbeğinden ibaret olduğunu anlarsınız. Belirlenimcilik evrendeki her olayın mutlaka bir nedeni ve sonrasında da başka bir olayı etkileyecek sonucu olduğunu ve hiçbir şeyden bağımsız olarak hareket edemeyeceğimizi söyler. Bana özgür iradenin var olduğunu kanıtlamak için bir eylem yapmayı teklif edeceksiniz muhtemelen, örneğin “önümdeki çiçeği hiçbir nedene ve önceki olaya bağlandırmadan koklayacağım ve bunu özgür irademle yapmış olacağım” diyebilirsiniz. Lakin bu durumda da farkında olmadan o eyleme yine bir neden yüklüyorsunuz, bu sefer niyetiniz özgür iradeyi kanıtlamak. Yani nedensiz olamazsınız olamadığınız sürece bağımsız -özgür- olamazsınız. Etrafınızdaki her olay bir zincirin parçasıdır ve bu olaylar iç içe geçerek oluşturduğu zincirle bir sonraki parçayı yani hayatınızın geri kalanını belirler. Sizi oluşturan şey de bu zincirin önceki parçalarından farksız şeyler değildir aslında. Annenizin ve babanızın tanışması tesadüf değildir, aynı okulda okumaları tanışmaları için bir nedendir, üniversite başarıları aynı okulda bulunmalarının nedenidir… Zinciri bu şekilde neden soruları sorarak devam ettirdiğinizde, başta hangi soruyu sorarsanız sorun, mutlaka cevabını kimsenin soyut yolla yanıtlayamayacağı “Evren nedir? Neden evren var? İnsan denilen varlığın var olma sebebi nedir?...” gibi sorularla karşılaşırsınız. Bu tarz varoluşsal sorulara hayatınızda gözlemlediğiniz günlük bir olaya sadece neden soruları sorarak ulaşabilirsiniz! Eğer benim gibi bunu hayatınıza fazlasıyla nüfuz ettirirseniz kendinizi cevabını bilmediğiniz sorularla boğuşurken, yastığa kafanızı koysanız da saatlerce uyuyamazken bulabilir, cevap bulamadıkça bu soruların oluşturduğu karadeliğin olay ufkunda dolaşırken her an içeri düşeceğim korkusundan hayatınızı yaşayamadığınızı fark edebilirsiniz. Yapısı gereği merak etme içgüdüsüyle donanmış varlıklarız ve olay ve olguların nedenini merak etmek en doğal hakkımız, şayet merak ettiklerimiz varlığımızla ilgiliyken, bunları öğrenememek de en acılı ağrımız olabilir. Neden insan yer yüzüne gelmiş? Ya da gönderilmiş? Ya da yarın öleceksem yaşamış olmamın ne anlamı olabilir ki? On dokuz yıl yaşayıp öldükten sonra yok olacaksam bunun benim için ne gibi bir önemi olmalı, yaşamanın? Ses tonum karamsar gelebilir, bir filmden bahsetmeden önce kendi nedenimden bahsedeyim o halde. Benim nedenim, nedenimin ne olduğunu bulmak efendim, cevabını bilmediğim ve öğrendiğimde her şeyin açığa kavuşacağını düşündüğüm bir soru varsa amacım bunun bilinmezliğinde boğulmaktansa, bilinmezi bilinir yapmak, en azından bu yolda ilerleyip ayakkabılarımı eskitmek, saçımı ağartmak olmalı. Peki, çoğu insan gibi ben de dünyanın benim ondan haberdar olmadığım bir düzeni olduğuna ve bana arkamdan kıkırdadığı hissine kapılırım zaman zaman. Sanki aradığım tüm cevaplar etrafımda esen bir rüzgar ve hep benden ileride, sadece varlığını hissedebildiğimi kabul edebilirim. Şimdi tüm bu fikirlerin çok güçlü bir fırtınayla tepe taklak olduğunu düşünelim, her sabah güneşe selam vermenin nedenini, varlığı araştırma içgüdüsünün ve bunu bulacağına dair sana yaşanabilir dünya sunan ‘umut’ un aslında var olmadığını hayal edelim. Hayatımız boyunca her şeyin göründüğünden farklı olduğuna dair sahip olduğumuz hislerin kayıp gitmiş bir hayat sunduğunu… Sıfır Teorisi adlı filmi izlerken tıpkı beklentilerle dolu bir hayat tadında geçirdim iki saatimi, filmi farklı yapan en önemli şeylerden birisi filmde verilmek istenen mesaj filmin içindeki olaylardan çok, sizin izlerken hissettiğiniz duygularla veriliyor. Son on dakikasına kadar filmde gördüğünüz sahnelerde, kopuk diyaloglarda, fazlasıyla renkli mekanlarda ve kimi zaman bilmece tarzındaki konuşmalarda anlam bulmaya çalışırken buluyorsunuz kendinizi. Olay örgüsü oluşturmak için beyniniz kıvranıyor adeta, dayanamayıp alt metin yazıp ona inanarak devam ediyorsunuz, beklentileriniz ve tahminleriniz tutmadıkça tek istediğiniz biraz nedensellik koklamak oluyor. Basitçe özetleyecek olursam, başrol hayatının bir evresinde aldığı bir telefon çağrısında daha önce hiç tatmadığı bir hissi deneyimlediğini söylüyor ve sadece duyduğu alo sesinden o sesin kendisine hayatın anlamını söyleyeceği içgüdüsüyle dolup taşıyor. Hayatı boyunca bu beklenti içinde geçiriyor günlerini, tekrar o çağrıyı alabilmeyi ve bu sefer kendinde cevap verecek cesareti bulup, bütün varoluşsal sorularının cevabını almayı umut ediyor. Haliyle başrolle birlikte siz de bir süre sonra o çağrının gelmesini bekliyorsunuz film boyunca. İzlediğim hemen hemen her filmde sonunda mutlaka bir olaya bağlandığı için aynı şeyi bekliyorum yine, fakat bu sefer olmuyor, telefon çağrısı gelmeden bitiyor. Sonunda gördüğüm tek şey hayatını bir amacın olduğuna inanarak ve bunu beklerken bu amaç uğruna karşısına çıkan fırsatları geri çeviren bir adamın umudun olmadığı yerin metaforlaştırılmış hali olan karadeliğe sürüklenişi oldu. Tıpkı filmde, sahneler ve diyaloglar arasında anlam ararken ve bulamadığımda sonunda anlayacağıma inanarak izlediğim gibi, hayatı da benzer beklenti ve umutla yaşadığımın farkına vardırttı film. Bu yazıyı yazarken de filmi izlerken hissettiğim karmaşayı ve bilinmezliği okunduğunda hissettirebilmeyi amaçladım biraz da, hep bir sonucun olacağına inanarak yaşıyoruz; belki de hislerimiz yanılsamadan, beklentilerimiz sonrasında dönüşecek olan acılardan ibarettir. “Kleist, insanoğlunu bilginin öznel merkezine koyan romantik kabulden yola çıkarak, kaderi bireysellikle ve duygu ile akıl arasındaki çatışmayla uzlaştırmaya çabalar. Bu onu her türlü bilginin aldatıcı olduğu sonucuna götürür. Ve geriye sadece umutsuzluk kalır.” Kaynakça Tello, Nerio ve Alejandro Ravassi. Yeni Başlayanlar İçin Tiyatro Tarihi. Çev. Deniz Eyyüce. Habitus Kitap,2017.3.Baskı Gilliam, Terry. The Zero Theorem.2013. Stage 6 Films. Film. Alper Çankaya 21203056 TURK102-005 Eser Güler 11.12.2014 YAZ TATİLİ Apartmanın arka bahçesindeki müştemilatın yanında bir briketin üzerine oturmuştu.Patlayan çöp poşetinden çıkmış karpuz kabuğunun üzerinde uçuşan sineklere takılmıştı gözü. Bir yandan da dışındaki derisi soyulmuş topunun ortaya çıkan kumaş kısımlarını çekiştiriyor, elinde kalan küçük parçaları çöpe doğru fırlatıp sinekler arasında oluşan panik havasını izliyordu. Evde kalıp annesinin ‘‘kitap oku biraz’’ şeklindeki ısrarlarına maruz kalmamak için bir çocuğun yaz mevsiminde dışarı çıkabileceği en yanlış zaman olan öğle vaktinde kendisini sokağa atmıştı.Evden çıktıktan sonra önce Ufukların sonra da aynı apartmanda oturan Hakanların ziline basıp onları top oynamaya çağırmıştı. İkisi de güneş henüz tepede olduğu için annelerinden ‘‘Hava serinlesin öyle çık’’ telkini almışlar ve bu düşüncelilik de içeren uyarı karşısında,ısrarın azara da dönüşebileceğini tahmin ederek, akşamüstünü beklemek zorunda kalmışlardı. Alt sokağın çocuklarından da henüz gelen yoktu.Havanın sıcaklığının etkisiyle sanki zaman da mayışmış,çok yavaş ilerliyordu.Bir süre oturup çöpteki sinek hareketliliğini izledikten sonra apartmanın gölgesinin duvarla paslaşmak için yeterince büyüdüğüne karar verdi. Duvarda eskiden kalma,kiremit parçasıyla çizilmiş kaleye şut çekerken bir yandan da kendisini dışarıdan bir gözle izliyor,hareketlerine bir futbolcu estetiği vermeye çalışıyordu.Yaptığı vuruştan sonra bir futbolcunun gol sevincini taklit ederken birden gözüne tam tepesinden geçen elektrik teline dolanmış eski bir spor ayakkabısı takıldı. İçinde o ayakkabının oradan düşürülmesi gerekliliği hissi doğdu. Topu eline alıp ayakkabıya nişanlayarak ayağıyla dikmeye başladı.Düşürünce ne yapacağını bilmese de çocukluğun verdiği eve dışarıdan bir şey götürme içgüdüsüyle ayakkabıyı vurmaya çalışıyordu. Alper Çankaya 21203056 TURK102-005 Eser Güler 11.12.2014 Birkaç denemeden sonra vuruşunun şiddetini ayarlayamayıp topu müştemilatın çatısına düşürdü. Top kırık dökük kiremitlerin arasından içeri düşebileceği tek boşluğu bulup oradan içeri yuvarlandı. Daha önce Deli Ferzan isimli,kedileriyle yaşayan evsiz bir kadının sığınak olarak kullandığı bu kulübe o öldükten sonra çocuklar için bir macera alanına dönüşmüştü.Hakkında türlü hikâyeler uydurulan bu ev çocuklar için hem bir cazibe merkezi hem de bir korku ögesiydi.Önce perili olduğunu düşündükleri bu harabeye girmekten korkup topu orada bırakmayı ya da mahallenin ‘‘ağbi’’lerinden birinden topu almasını rica etmeyi düşündü ama sonra mahalle maçının bitiş zamanının kararını başkasının vermesi fikri ona dayanılmaz geldi. Zira top kiminse maçın ne zaman biteceğine de o karar verirdi. Topu orada bırakırsa maç başkasının topuyla oynanır ve mahalledeki güç dengeleri değişirdi. Bu gücü kaybetmek onun mahalledeki prestijini ve oynanan diğer oyunlardaki yerini de tehlikeye atabilirdi. Cesaretini toplayıp yavaşça kapıya ilerledi.Nefesini tutup eliyle tahta kapının mandalını yokladı. Kapı kilitliydi.Üzerindeki kir yüzünden içeride ne olduğuna dair hiçbir sır vermeyen camın alt köşesindeki küçük kırıktan topun nerede olduğunu görmeye çalıştıysa da başarılı olamadı.İçeriden gelen ekşimiş sidik kokusunun altında bir çözüm yolu düşünürken birden bir gürültü koptu. Bütün sırtı buz kesmişti.Arkasına bile bakmadan sokağın sonuna kadar koştu.Sokakta birilerini görünce rahatlamıştı.Köşede durup biraz soluklandı.Peşinden gelen kimsenin olmadığını anlayınca kaldırıma çöktü.Yüzü bembeyaz olmuştu. ‘‘Eve çıkıp su içiyim’’ diye düşündü ‘‘bi de ekmek arası yaptırırım’’. Bu sırada, bahçe duvarından yere atlarken duvara dayalı kalası devirip onu korkutan sesi yapan kedi de apartman duvarının dibindeki pis bir yoğurt kabından çocukların kendisi için koyduğu suyu içiyordu. Cinnetin Çayırları Ayşe Şasa’nın Delilik Ülkesinden Notlar adlı kitabını okuduğumda beni en çok sarsan eğer aklım bir gün bana kendini açmaktan vazgeçip beni terk eder ise bana ne olacağı düşüncesi oldu. Güvenebileceği gerçekleri aklı ile kabul eden biri olarak bana sığınacak bir liman kalmayacaktır diye düşündüm. Herhâlde bu durumda kalırsam ben de korku ve paniğe yenik düşüp yıkılacağım dedim kendime. Bunu yaşamış benden her anlamda daha büyük birçok düşünürün ise bu hale düşmektense kendilerini ölüme teslim ettiklerini okudum. Onlar kadar ileri gidemeyecek olsam bile onların kimi düşüncelerini benimsemiş bir okur olarak ben de tehlikeli sularda yüzüyor olmalıydım. Bunu idrak etmemle bana tutunacak değil bir dal minik bir ot bile kalmadı zihnimin kuraklaşan çayırlarında. Berraklığını yitirdi düşünceler denizim. Benliğimin derinliklerini göremez oldum. Kendime acıyan vicdanımın nidaları yüreğimi sızlattı. Hayatımın manası yankılanan bir çığlık gibi azaldıkça azaldı ve sonunda yitip gitti. Tüm manevi birikimim içimde toz duman oldu. “Gözleri kendi iç uzamına bakmaktan kanlanmış bir paranoyak” (Şasa, 17) olmaktan vazgeçtiğimde benim dünyam bu kadarmış dedim. Buraya kadarmış. Kıyametim geldi ve benim anlatacak onurlu ve anlamlı bir hikâyem yok. Utanç içindeyim ama beni çoktan terk etmiş aklıma uyup kendimden kaçamıyorum. Onun yerine kendimi yok etmeye başlıyorum. Anlamlandıramadığım, anlamlandıramadığım için de kimseye anlatamadığım, içimi kırıp döküyorum içime. Her şey bende olup bitiyor ve kimse beni anlamıyor. Kendi cinnetimden sıyrılıp toplumun şizofrenisine bakıyorum. Çocukluğumdan bir komşu teyzenin çocukların oyun oynadığı merdiven dibine kaynar su döküşünü hatırlıyorum. Ardından ana haberlerde gördüğüm masumiyetin beden bulduğu yaşlardaki ağlamaya dahi korkan bir çocuk gelip oturuyor aklımın ucuna. Göremediğim birilerinin zavallının tepesinde çirkin bir hırsla gülüşü canlanıyor zihnimde. Gülüşlerin ritmi cehennemden gıcırdayarak aralanan bir kapının sesi oluveriyor kimselere anlatamadığım hayal dünyamda. Gıcırtıları iniltilere benzetiyorum. Sanki çocuğunun üstüne basarak ayaklarını yanmaktan kurtaran bir anne Nazi deneyleri uğruna aklını ebediyen yitiriyor. Onlar beni göremiyor, buna karşılık ben de onları görmemiş gibi yapıyorum. Toplumsal cinnetimiz beni birine zarar vermek zorunda bırakmasın diye evimden çıkmaya korkuyorum. Gözlerimi dış dünyaya kapatıp kötülük yapmak kadar şeytanca olan hareketsizliğime ve hayretsizliğime sığınıyorum. İç dünyamda ise beni güvenli bir yere itecek ya da çekecek bir kuvvet arıyorum. Biri beni kurtarsın bu leş kokulu kan revan içindeki duygulardan, kimin kime basarak yükselmekten çok alçaldığı belli olmayan bu bataklıktan diyorum. Her şey herkesin gözü önünde olup bitiyor ve kimse kimseyi anlamıyor. Ayşe Şasa ile sevgisizlikten kurumuş çayırlarda gezinirken cinnetimi ve toplumsal cinnetimizi yaşıyorum zihnimde. Delilik Ülkesinden Notlar kitabıyla Ayşe Şasa’nın 18 yıllık şizofrenisine şifa bulması ile kurak çayırların sonsuz bir bütünlüğe ulaşmasına şahit oluyorum. Zihnimin solmuş çayırlarının karanlığı akıl kamaştırıcı bir ışıkla yıkanıyor âdeta. Kamaşacak bir aklın kalmadığının kanıtı olarak ışık beni kötü etkilemiyor. Aydınlanıyorum ama nedenini anlamak için gereken yetilerimi kaybetmişim. Öte yandan mantığıma ters düşen sonsuzluk kavramı ile ilk kez tanışmanın şaşkınlığını yaşıyorum. Bir mana kazanan hayatının mutlak düzenin parçası olmasına şükredişini gözlemliyorum Ayşe Şasa’nın cinnetinden çıkışına yaklaşan her adımında. O kendine geri dönüşünü onu terk eden aklı ile değil, inancı ile “anlamlı ve onurlu bir hikâye anlatabilmek”(Şasa, 23) için gerçekleştiriyor ve sonsuzluğun sonunda kendini tanımlama nimetine erişiyor. Bense kendi gerçekliğime dönmeden önce onun gözlerinden dünyayı hayal etmenin zevkine varıyorum. Gözlerinden okuduğum son şey şu oluyor: Her şey Yaratıcı’nın gözü önünde oluyor ve O her şeyi anlıyor. Kaynakça Şasa, Ayşe. Delilik Ülkesinden Notlar. Timaş Yayınları, 2006. Beliz GÜNGÖR 21601426 MASALLARDAKİ MUTLULUK Ve sonsuza dek mutlu yaşadılar… Masallardaki gibi mutluluğa ulaşmak mümkün müdür? İnsan nasıl mutlu olur? Mutluluğun bir kaynağı bir formülü var mıdır? Keşke fizik kanunları gibi dünyanın her yerinde geçerli bir formülü olsada mutluluğun, elde etmesi bu kadar zor olmasa. Bizi hep kalıplara sokmaya, bir yere ait oldurtmaya çalışıyorlar. İşte her bir yere ait olma, normalleşme çabasında insan kendi olmaktan adım adım uzaklaşıyor ve kendini mutsuzluğa doğru sürüklüyor. Farklı olan, değişik istekleri olanlar çevresindekiler tarafından yadırganıyor hep. Küçükken oyuncu olmak istemiştim hep. Yaşıtlarım doktor, öğretmen olmak isterken ben televizyonun karşısına geçip yaşanan duyguları mimiklerimle, oturduğum yerden canlandırmaya çalışırdım. Neden mi oyuncu olamadım? İçimde hiç bir zaman oyuncu olma cesaretini bulamadım çünkü. Annem lisedeki tiyatro gösterimden sonra “konservatuaramı yazılsan acaba?” diyip destek oldu ama geriye kalan herkes annemin o ufakta olsa yeşerttiği umut tohumunu söyledikleriyle ezdi geçti. “Oyunculukla para kazanamazsın.” “Oyunculuk da neymiş? Bir değeri yok.” “Zekana yazık etme, oyuncu olup da ne yapacaksın?” diyerek hayallerimin üstünden buldozerlerle, tanklarla, tüfeklerle geçtiler. Oyuncu olamayıp hep bir yere ait olmaya çalıştım ve hiç bir zaman kendimi bir yere ait hissedemedim. İnsanların ‘saygın’ olarak nitelendireceği çok para kazanmamı sağlayacak bir üniversiteye, onların değişiyle, kapak attım. Zekama yazık olmadı, evet. Peki yeteneğime, hayallerime yazık olmadı mı? Kendime hiç bir zaman yaşamak istediğim hayat acaba bu mu diye sormadım kafamın içindeki düşüncelerimi, hayal gücümü hep baskıladım. Oysaki ben oyun bitip de selam vermeye çıktığımda insanlar beni ayakta alkışlasın istiyordum, derece yapayım, güzel bir üniversiteye gireyim, iyi bir mühendis olayım da alkışlasınlar değil. Mutluluğun ip ucunu bulmuşken değelendiremedim ben. Şimdi fark etsemde ipin ucu kaçtı bir kere. Kalıplara girmeye çalışmak, bir yere ait olmak mutluluk getirmiyormuş. Bence insanlar korkuyor farklılıklardan yeniliklerden. O yüzden ki böyle karşı çıkıyorlar düşünen insanların güzel, yenilikçi fikirlerine. Belkide kendilerinde o cesareti bulamadıkları için başkalarınında bulmasını istemiyorlar, bencilce. Ben annemi dinleyip bir tiyatrocu olabilirdim. Evet, kabul, belki çok para kazanamazdım ama mutlu olabilirdim. Masallardaki gibi sonsuza dek mutlu yaşamak mümkün aslında ama korkak ve bencil insanlar yüzünden hayaller yıkılmadıkça. Hayal gücü, annesinin karnından yeni çıkmış bir kanguruya benziyor. Hassas ve narin en ufak bir darbede kırılabilecek zayıflıkta. Tek yapması gereken yerçekimine karşı gelip annesinin kesesine olan hayat macerasına başlatacak sıçrayış. Hayallerinde gerçekleşmesi için o sıçrayışa ihtiyacı var, etrafındakilerin ne düşündüğüne aldırış etmeyen bir cesarete. İnsanlar büyüdükçe hayal gücü azalır derler. Hayal gücü küçülmüyor aslında biz büyüdükçe sadece baskılanıyor. Mutluluğun bir diğer formülü de farkında olmamaktan geçiyor. Çünkü ben hayallerimi ve isteklerimi baskıladığımın farkına varmadan önce mutlu olduğumu zannediyordum. Eğer insan farkında olmazsa etrafındaki kötülüklerden ve hayallerine tutunabilirse masallardaki mutluluğa erişmek kaçınılmaz oluyor. Normal Olmak Varken Neden Mutlu Olasın kitabındada Jeanette Winterson baskılardan kurtulup mutlu olmaya çalışan bir insanın hikayesini anlatıyor. Eşcinsel olup da bunu ailesine, arkadaşlarına söyleyemeyen kendi kimliğini saklamak zorunda hissedip mutsuz olan bir insanın hikayesini konu edinmiş. İşte normalleşme çabası ve toplum baskılarından, insan mutlu olamıyor ve asıl gerçek benliğini bile gizlemek zorunda hissediyor. Herkes kendi hayatına baksa ve insanlara etiketler yapıştırmaktan, kalıplara sokmaya çalışmaktan vazgeçse herkes daha mutlu olabilir. Neden oyuncu olamadım diye soruyorum şimdi kendime. Sanki çok mu önemliydi başkalarının düşündükleri? Sanki onlar çok mu iyi biliyorlardı mutluluğun sırrını? KAYNAKÇA Jeanette Winterson, Normal Olmak Varken Neden Mutlu Olasın, Çev., Püren Özgören. İstanbul: Sel Yayıncılık, 2014. 10.10.2014 J.K. Rowling-Harry Potter ve Felsefe Taşı/ Çocukluğumun Güzel Dünyası Yedi yaşıma kadar yaşadığım günleri yarım yamalak hatırlıyorum. Önce evde uyur uyanık anılar birikintisi, sonra kreş, anaokulu derken okula yeni başlamıştım. Kendimizi tanıttığımız ilk günlerde biraz utangaç biraz da mutsuz gibiydim. Birbirimize yeni yeni alıştığımız sınıf arkadaşlarımla beraber yaptığımız ilk büyük aktivite o sene gösterime giren Harry Potter ve Felsefe Taşı filmine gitmek olmuştu(tabi ailelerimizle). Filmden çıktığım zaman hissettiğim büyüleyici gücü bugün bu yazıyı yazacak kadar hissediyorum hala. O zamanlar okuma-yazmayı tam olarak beceremediğim için kitabı; filmi izledikten yaklaşık 1 sene sonra ancak okuyabilmiştim ve benden yaşça büyük olup kitabı okuyan tüm insanlar (arkadaşlarım, kuzenlerim hatta teyzem bile), kitabı şiddetle tavsiye ediyorlardı. Görsel efektlerin verdiği tatla, okurken aldığım tat birbirinden çok farklıydı ama kesinlikle daha yavaş ilerlemiş olsam da tadına vara vara okuduğum kitabını, filmine tercih ederim. Tüm seriye adını veren Harry Potter; yazarımızın çıkarttığı ana kahraman; sıradan yaşamıyla kaderinin mutsuzluk olduğunu düşünen bir çocuktur. Eminim ki o güne kadar mutsuz olduğunu düşünen tüm çocuklar, bu kitaptan sonra(çocukluğun verdiği masumiyetle) ailelerinden özür dilemişlerdir. Kendisinin birileri tarafından izlendiğinden veya her hareketinin birileri tarafından takip edildiğinden haberdar değildir, tabi sonraki birkaç haftalık süreçte başına gelecek olanlardan da... Esasen okuduğumuz kitaplarda veya izlediğimiz filmlerde kahramanlarla kendi aramızda bir bağ kurarız ki; onlardan daha çok şey alabilelim, ruh halini daha iyi anlayabilelim diye. Fakat o yaşlarda kendimi haddinden fazla Harry Potter gibi hissetmemin önemli sebeplerinden biri de fiziksel olarak (yuvarlak gözlükler, saçlar) da oldukça benzememdi. Sınıf arkadaşlarımın, sırf bu yüzden birkaç defa bana olan aşırı ilgisini bile hatırlıyorum. Hayat gerçekten çok keyifliydi o sıralarda, çünkü yaşımdan dolayı kimse bozuntuya vermiyor; zaten okumayı öğrenmekten başka derdi olmayan ben de bunun tadını çıkarıyordum. Kitabın içerisinde fazlasıyla bahsedilen Harry-Ron-Hermione arkadaşlığı da bence J.K. Rowling'in vermek istediği en önemli mesajlardan biriydi. Serinin bütün kitaplarında devam eden bu arkadaşlığın kıvılcımlarından ilk kitapta bahsedilmişti ve bu da beni böyle arkadaşlıklar kurmaya teşvik etmişti. Çünkü onlar en zor zamanlarında bile birbirlerinden ayrılmayan, en kötü günlerini birlikte atlatan üç çocuktu. Etrafımdaki insanlara olan güvenimi arttırmıştı kitap. Elbette hissettiklerim yalnızca mutluluk değildi, Harry’nin tüm kaderini şekillendiren serinin en karanlık karakteri Voldemort; okurken bile tüylerimi ürpertmişti. Doğrusunu söylemek gerekirse betimlemelerden çok filmde gördüğüm yüz aklımda daha kalıcı yer etmişti ancak, filmde fark edemediğim bazı detaylar beni farklı şekillerde düşünmeye başlatmıştı. Bu karakterle beraber hayatımda o güne kadar çok da düşünmediğim karanlık ve kötü yanlarımızla ilgili çocukça düşünceler gelişmişti ancak şimdilerde bu ayrımı daha iyi yapıyorum ve aslında kitaptakine (fiziksel olarak olmasa da) benzer durumlarla çokça karşılaştığımı gözlemliyorum. Tıpkı iyilik gibi insanların içinde doğuştan var olduğunda inandığım kötü taraf; her zaman olmasa da her kitabın sonunda olduğu gibi kendisini arada sırada gösteriyor. En çok güvendiğiniz, aklınızdan onun hakkında en ufak kötü fikir geçirmediğiniz kişilerin bile başka çıkarlar uğrunda sizinle karşı karşıya gelebileceğini de gösteriyordu bu kitap. Tahmin edileceği gibi serinin tüm kitaplarını okudum, bazılarını tekrar tekrar. Her seferinde farklı tarafları gördüm, anlamadığımı fark ettiğim bazı bölümleri anladım. Çocukken okuduğum en özel ve önemli eserlerin belki de başında geliyor bu kitap. İçeriğiyle beni soluksuz okumaya teşvik eden, içerdiği mesajlarıyla büyük-küçük her yaştan insanı etkileyen, aslında bilim-kurgu gibi görünse de normal insanları konu alan bir yapıttı ve kesinlikle herkesin okuması gerektiğine gönülden inanıyorum. Kaynakça Rowling, J.K. Harry Potter ve Felsefe Taşı. Londra, 1997. Çeviren: Ülkü Tamer, İstanbul: Yapı Kredi Yayınları. 2001 Emre Sarıgedik ALTINER1 Atakan ALTINER 21202114 Turk 102-­‐ 07 Ahmet Kaya 6. Ödev HEDEFLERİNDEN VAZGEÇMEYENLER “Semerkant” adlı kitabında Amin Maalouf, doğu kültürünü incelemiştir. Doğu’nun iyi ve kötü özelliklerini etkileyici bir dille anlatan Maalouf, kitabında daha çok tarihi bilgilere ve olaylara yer vermiştir. Büyük Selçuklu İmparatorluğu döneminden, bir asır öncesinde gerçekleşen Titanik isimli geminin batmasına kadar geçen dönemi iyi bir olay örgüsü kullanarak birbirine bağlamıştır. Kitabın büyük bir kısmında, kabuğunu kırarak toplumdan sıyrılan, büyük baskılara ve engellere karşı başı dik duran ve hayallerinin peşinden giden ünlülere yer verilmiştir. Bu baskı ve engellerin artarak devam ettiği bu günlerde böyle insanlara rastlamak çok zordur. Bu insanlara benzemek ve onlar gibi olmak ancak onların hayatlarını çok iyi anlayıp analiz etmekle mümkün olabilir. Büyük Selçuklu İmparatorluğu döneminde yaşamış ve adını tarihe yazdırmış bir çok insan vardır. Bu insanlar birbirlerinden farklı kişiliklere ve fikirlere sahip olmalarına rağmen aynı dönemde yaşadıkları için birbirleri ile etkileşim içinde olmuşlardır ve tarihe yön vermişlerdir. Ünlü filozoflardan biri olan Ömer Hayyam bu insanlara bir örnektir. Dört mısralık bir Divan Edebiyatı nazım biçimi olan Rubaiye önem veren Ömer Hayyam’ın eserleri o dönemde hakkettiği değeri bulamamıştır. Yine de Ömer Hayyam bu sevgisinden vazgeçmemiş ve yazmaya devam etmiştir. Bu hareketi onun kararlı ve hedeflerinden vazgeçmeyen bir birey olduğunu bizlere göstermiştir. Kendisine verilen mevki ve makamı reddetmesi de onun ne kadar güçlü ALTINER2 bir kişiliğe ve karaktere sahip olduğunun göstergesidir. Bu özelliğe sahip kişilere bir diğer örnek ise Nizamülmülk’ tür. Hayali tüm dünyaya hakim olan, güvenli ve büyük bir devlete sahip olmak olan Nizamülmülk, bu hedefi gerçekleştirebilmek için savaşa girmeyi bile göze almıştır. Bu hedef onun ölümüne sebep olsa bile amacına giden yoldan asla sapmamıştır. Bu özelliklere sahip diğer bir kişi ise Hassan Sabbah’tır. Zeki bir kişiliğe sahip olduğundan hızla yükselmiş ancak Nizamülmülk ile anlaşamadıkları için saraydan kovulmuştur. Fakat o yılmamış Nizamülmülk’e karşı tarihin en güçlü örgütlerinden biri olan Haşşaşiyumları kurmuş ve eğitmiştir. Bu kararlığı ve çalışkanlığı kendisini tüm dünyaya kanıtlamasına ve dönemin insanlarının onun hayatına özenmesine sebep olmuştur. Bu insanların tarihte önemli bir yer tutmasının sebebi bir tesadüf müdür yoksa sahip oldukları bu özellik mi ? Bu güçlü kişilikleri sahip olmaları mı onları tanımamıza sebep olmuştur ? Günümüzde çevremizdeki insanlardan kaç tanesi hayallerindeki amaçları gerçekleştirmek için çalışıyor ya da kaç tanesinin gerçekten belli bir hayat gayesi var ? Toplumdaki baskılar insanların tek tip olmasına sebep oluyor ve bir çok insan hayallerinin peşinden koşamıyor, buna vakit bulamıyor hatta çoğu hayallerinin neler olduğunu bile bilmiyor. Peki, bu yaşam insanların kendi kimliklerini bulmasını engelliyor mu ? İnsanlar kısıtlandığında üzerindeki baskılardan kurtulamıyor, bu kısıtlamalar ile yaşamaya çalışıyor ve bu yüzden de mutlu olamıyorlar. Aynı kalıba sığdırılmaya çalışan ve baskı altında tutulan insanlar arasından ancak kendi amaçları ve doğrularının peşinden giden insanlar tarihte kendine yer bulabiliyor tıpkı yukarıdaki örneklerde olduğu gibi. Bir kişi kendisi mutlu olmadan etrafındaki insanları mutlu edemez, etkileyemez. Nizamülmülk hayalleri uğruna ölmese, Hassan Sabbah hedefinin peşinden koşmasa ve Ömer Hayyam ALTINER3 baskılara rağmen sevdiği işi yapmasa sırf insanlar farklı düşünüyor diye kendi bildiğini yapmayıp rubai yazmasa bugün hiçbirimiz onları tanıyamaz ve bilemezdik. Geçmişten günümüze hedefleri doğrultusunda hareket edebilen ve kendi olabilen insanlar toplumdan sıyrılarak bir yerlere gelebilmişlerdir. Karşıt düşünceleri önemsemeden davranan insanlar var olmasa yaşadığımız dünyada ne bir gelişme olabilirdi ne de Gandi, Atatürk gibi dünyaca ünlü insanlar olurdu. İnsanlar emelleri ve hedefleri doğrultusunda hareket ettikleri süreci onların önünde kimse duramayacaktır. Neden biz de hayallerimizin peşinden koşup bu insanlardan biri olamayalım ki ? Akyüz 1 Ali Akyüz 21101499 Türkçe 101 - 26 Franz Kafka – Babaya Mektup Sessiz Haykırış Edebiyata birçok eseriyle katkıda bulunan Franz Kafka, özellikle öykü ve roman tarzı yazılarda ustalaşmıştır. Eserlerinde işlediği konular ise özgürlük, otoriteyi yok sayma, suç ve yabancılaşma gibi konulardır. Modernist bir yazar olan Kafka’nın aslında çok garip bir hikâyesi var. Bazı eserlerini en yakın arkadaşı olan Max Brod’a kendisi öldükten sonra yakması için vermiştir fakat Max bu eserleri yakmak yerine hepsini birer birer yayınlatmıştır. “Babaya Mektup” da bu eserlerden biridir. Bu yüzden “Babaya Mektup” isimli eser 1919 yılında yazılmasına rağmen 1950 yılında yayınlanmıştır. Birçok eseri bulunan yazarımızın, bu eseri yazış amacı biraz enteresandır. Kafka tatile gittiği yerde bir kızla tanışır ve âşık olur. Babasına kızla ilgili düşüncelerini ilettiğinde ne yazık ki olumlu cevap alamaz ve bu olay üzerine yazarımız, babasına bütün düşüncelerini anlatan “Babaya Mektup” isimli eserini yazar. Kitabı okuduğumda lise zamanlarında babamla olan fikir ayrılıklarımız gözümün önüne geliyordu. Babam sürekli beni kısıtlamaya çalışır, dışarı çıkamayacağımı söyler ve sürekli ders çalışmam gerektiğini düşünürdü. Ben ise sürekli karşı gelip inatlaşırdım. Sürekli kendi istediğimi yapar hatta evden kaçtığım bile olurdu, fakat bu durum zaman geçtikçe bitti. Kafka ve babası arasındaki durum ise normale göre çok daha ağır. Kafka babasını otoriter, despot ve gaddar olarak görüyor, kendisini ise korkak, öz güvensiz, zayıf, silik, huysuz, ürkek ve ezik olarak görmektedir. Bu karakterinin de babasının baskıcı biri olduğundan kaynaklandığını sürekli vurguluyor. Asıl üzücü olan nokta ise yazarın sadece ruhsal olarak değil fiziksel olarak da ezildiğini belirtmesidir. Her şeye rağmen bu yazı Kafkanın saygılı bir evlat olduğunun kanıtıdır. Bunun nedeni ise babasının yüzüne karşı söylemektense bunu yazarak dile getiriyor aslında bunu baba korkusu olarak da nitelendirebiliriz. Bu mektubu yazmasının sebebi ikisi de olabilir. Yazarın bu durum için olan duygularını söyle betimlemiştir “Yazdıklarım seninle ilgiliydi, orada senin göğsünde yakınamadıklarımdan yakınıyordum yalnızca” (48). Yazar yazdığı bu mektubu babasına okuması için vermek istemiştir fakat babasına okuması için vermemiştir bile mektubu. Yazarın çaresizliğini kitabın sonlarında babasının kendisine verdiği cevabı hayal ederek, kendi sorularına ve sorunlarına kendi cevap vermesinden anlayabiliriz. Çoğu insanında gördüğü gibi, Kafka’da bu durumundan kurtulmanın tek yolunu kaçış olarak nitelendirmiştir. Kafka babasının baskısından kurtulmak için evlenir ve babasına karşı zafer kazandığını yani ondan ve onun otoritelerinden kurtulduğunu düşünür aslında Kafka evliliğe karşı biridir fakat içinde olduğu bu durum yani bunalmıştık, onu evlenmeye kadar götürmüştür. Evlenmek istemesinin sebebi ise içler acısı, Kafka baba rolünden korktuğu için evlenmek istemez ilerde kendi babası gibi bir baba olacağından korktuğu için evliliği kendisi için sakıncalı bulmaktadır. Yani evlenmesinin nedenini, sırf babasından kaçmak için olduğunu anlıyoruz. Aslında bu kitabı bütün baskıcı ve otoriter babaların okuması lazım çünkü kendi istekleri doğrultusunda bencilce yetiştirdikleri çocuklarının psikolojik açıdan ne kadar yıprandıklarını anlayabilirler. Bütün bu durumları göz önüne aldığımızda, baba ile oğul arasındaki fikir ayrılıklarının bütün durumlar neredeyse bütün bir şekilde vurgulanmıştır. Kaçmakla bu sorunu çözeceğine inanan yazarımız Kafka, bazı insanların özgürlüğünün ne kadar kısıtlı olduğunu ve hayatlarının gidişatına kendileri değil de başkalarının karar verdini apaçık vurgulamıştır. Hem bilgi verici hem de ortak bir sorun hakkında yol gösterici olan bu eser Kafka tarafından çarpıcı bir şekilde yazılmıştır. Kaynakça http://www.yasamaugrasi.com/edebiyat/kitap-tanitimlari/babaya-mektup-franz-kafka.html#.Uy2Z_Pl_t4R Pasifizme Zorunluluk Dört buçuk milyar yaşındaki Dünya ve onun yeni doğmuş çocukları, henüz iki yüz bin yaşında olan Homo sapiens. Kim bilirdi bu kadar küçük yaşta bu denli fazla kan döküp binlerce yıllık tarihimize bu kadar çok savaş sığdırabileceğimizi, adımımızı attığımız her toprak parçasına kan, yıkım ve felaket getirebileceğimizi? Peki kimse fark etmedi mi bugüne kadar insanlığın dünya hayatı için bir kıyamet olduğunu, kimse sesini çıkarmadı mı, kendi türünden utanıp bu kötücül eylemlere bir dur demedi mi? Yirminci yüzyıla kadar bu soruya olumlu bir cevap veremezdik. Peki ne oldu bu “yirminci yüzyılda”? On dokuzuncu yüzyılda insanlığın kümülatif bilgisinin artışı sonucu ortaya çıkan büyük teknolojik gelişmeler her ne kadar güzel görünse de bir sorun teşkil etmekteydi. İnsanlık, bu bilgiyi silah endüstrisinde kullanmaya başlamış ve bununla beraber büyük bir silahlanma yarışını başlatmıştı. Çok geçmeden bu yarış tarihin gördüğü en büyük savaşlarla meyve vermişti: Birinci ve İkinci Dünya Savaşları. Düne kadar kılıç ve kalkanla savaşan insanın elindeki yeni ölüm makinelerinin potansiyelini fark etmesi uzun sürmedi. Yıllar süren savaşlarda hiç öldürmediği kadar öldürüp, sadece kendi türüne değil doğada bulunan her varlığa geri dönülmez hasarlar vermeyi başardı. Ve bu kadar kan sonunda tepki çekmeye başladı. O zamana kadar savaşı ve ölümü normal karşılayan insanlar seslerini yükseltmeye başladı fakat bir sorun vardı. Karşısında durdukları ölüm ve kana nasıl direnebilirlerdi? İşte “pasif direniş” böyle doğdu. Sivil itaatsizlik ya da diğer adıyla pasif direniş şiddetten bıkan insanlığın buna gösterdiği bir tepkiydi. İnsanın insanca savunulmasıydı. Kimseye zarar vermeden etki edebilmenin bir yoluydu. Her ne kadar ondan önce ve sonra da kullanılan bir yöntem olsa da pasifizm, Hindistan Bağımsızlık Hareketi ve Hindistan’ın siyasi ve ruhani lideri Mahatma Gandi ile özdeşleştirilir. Britanya gibi tabiri caizse sömürgeciliğin kitabını yazmış bir devlete şiddet kullanmadan kafa tutması ve halkının özgürlüğünü kazanması yabana atılacak cinsten eylemler değildir. 1950-1960 yıllarında Amerika’ya bakarsak yine benzer bir manzaraya tanık oluruz. Siyah ırka yapılan ayrımcılığa bir son verilmesi gerektiğine inanan ve bunu Gandi’nin pasifist felsefesini uygulayarak gerçekleştirmeye çalışan Martin Luther King, ve onun tarihi konuşması “Bir Hayalim Var”. King, otuz dokuz yıllık kısa ömrünü şiddet karşıtı ve ırksal eşitlik eylemleriyle harcamış, 1964 yılında bir Nobel Barış Ödülü kazanmış, inandığı ilkeler uğruna 1968 yılında hayattan koparılmıştır. Gandi ve King gibi halkları için birer kurtuluş ışığı olan liderlerin suikasta kurban gitmeleri elbette şaşırtıcı değildir. Onlar her ne kadar inandıkları biçimde insanlara zarar vermeden, eşit ve özgür bir biçimde yaşamak isteseler de karşı çıktıkları şiddet ile hayatlarının sona ermesi talihsiz bir ironidir. Günümüze baktığımızda artık daha bilinçli, şiddet eylemlerinden çok pasifist oturma eylemleri, grevler, protestolarla hakkını arayan kuşaklar görmek elbette geleceğe daha ümitli bakmamızı sağlar. Özellikle Vietnam Savaşı ile başlayan pasifist, savaş karşıtı kuşak ve onların bu değerlerle yetiştirdiği insanların ileride önemli konularda söz sahibi olması, bütün milletlerin geleceği için hayati önem taşımaktadır. Çevremize baktığımızda, yaşadığımız Ortadoğu coğrafyası ve Ortadoğu kafasındaki insanların bahsettiğimiz değerlerden nasibini almamış olması bu coğrafyadaki savaşların, ölümlerin ve yıkımın en baştaki sebeplerindendir. Çünkü insana ve insan hayatına önem vermek medeniyetin bir sembolüdür. Kendi medeniyetlerini kaybeden milletlerin başka milletler tarafından kontrol edilmesi ise sadece zaman meselesidir. Bu yüzden pasif direniş “anarşistlik” olarak değerlendirilmemeli, halkların medeniyeti ve özgürlüklerini bulmasında kullanılan bir araç olarak görülmelidir. Bu yüzden pasifizm bir zorunluluk olmalıdır. Andaç DÖLEK 21602171 ADALETİ SAĞLAMANIN YOLU TEK MİDİR? Çok tehlikeli bir dünyada yaşıyoruz. Her bir insanın canı adeta pamuk ipliğine bağlı. İşte böylesi bir dünyada adalet kavramı bir tık öne çıkmaktadır. Çoğumuz çok fark etmeyiz ama adalet aslında çok önemli bir kavramdır hatta adaletli olmayı eşitlikçi olmakla aynı şey sanırız. Adaletli olmak, aslında eşitlikçi olmaktan çok daha yoğun ve derin anlamlar içerir. Eşitlikçilik her zaman günü kurtarmaz. Küçük bir örnek vermek gerekirse eğer; üç tane farklı yaşlarda çocuğunuz olsun varsayalım siz hepsine aynı miktarda yemek verirseniz, belki eşitlikçi olabilirsiniz ama ne yazık ki büyük çocuğu aç bırakmış olursunuz aynı zamanda. Adaletli olmak ise her çocuğa ihtiyacı olanı kadar vermekten geçer. Geçen hafta çok beğendiğim bir dizinin ikinci sezonu geldi. Dizinin adı Daredevil. Aksiyon, suç ve dram her şey var dizide. İkisi de avukat olan kör bir adamla onun arkadaşının başından geçenleri konu alıyor. Yalnız bu kör adam aslında çok özel dövüş eğitimi almış ve geceleri şehrini aynı mesleğinde olduğu gibi kötü insanlardan korumaya çalışan biridir. Matt Murdock, nam-ı diğer Daredevil tabi ki de çokta yasalara uygun hareket etmiyor sabah ki yaptığı mesleğin aksine. İşte bu dizi de bir ikilem oluşturuyor. Bu kanunsuzca yaptığı insan avının temelini adalet sisteminde olan eksiklikler ve düzensizlikler oluşturuyor. Kendisini avukatlığın da verdiği özgüvenle adaletin temsilcisi varsayıyor. Bu dizi bize adalet sisteminin eksikliğinde, bu eksikliği ütopik bir şekilde dolduran bir adamın yaşam öyküsünü anlatıyor. Gerçekte adalet eksikliği genelde bu sistemin daha da kötü doldurulmasıyla sonuçlanır. İnsanlar bu sistemi yozlaştırmaya ve kendi menfaatlerince kullanmaya başlarlar. Dizide, bütün bu durumu engellemeye çalışan biri vardır. Aslında böyle bir figürün olmasının pozitif ve negatif yönleri vardır. Tabi ki bir yandan adaleti sağlamaya çalışan, herkese gerektiği adaleti veren ve sağlayan biri varken aynı zaman başka bir açıdan ise başka insanlara kötü örnek olan bir kanunsuz da vardır. Günümüzde de çoğu ülkenin adalet sistemleri pürüzler ve