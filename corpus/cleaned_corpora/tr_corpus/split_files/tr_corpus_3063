hissettiklerimi yaşamalısınız. Kapakta “bir ağıt” yazısı gözünüze çarpıyor mesela, kalbiniz sıkışıyor. Orada , o kitapta bir bağ var. Üçünün birlikte yaşadığı, Beverly’ nin hâlâ Yves’ in anılarındaki gibi olduğu bir yaşam biçimleniyor sanki. Okuduğunuz her satır kalbinizi çiziyor. Onların acısı, üzüntüsü sizin de oluyor. Gözleriniz bulutlanıyor, kararmış bir atmosfer iniyor etrafınıza. Sanki Beverly benim teyzemmiş gibi hissediyorum. Birisi eşini, birisi annesini kaybetmiş. Ben de sanki teyzemi kaybetmişim gibi. Çok içten bir kitap. Samimiyeti, sadeliği belki de onu bu denli yakınımızda hissetmemizi sağlayan şey. Kalbimi çizen satırlardan bir pasajı yazmak istiyorum: !“Geçmişe bakıyoruz, bakarken senin de bizimle birlikte olduğunu hissediyoruz. Elbette saçma bu, çünkü sen geçmişle geleceğin var olamayacağı bir yerde, zamanın ötesindesin. Buna rağmen bizimlesin.”1 !Beverly ne şanslı bir kadın ki vefadan yana nasibini almış ne güzel insanlar biriktirmiş. Ölümümden sonra bana da böyle diyecek insanlar olacak mı: “Buna rağmen bizimlesin.” 2 !1- Yves, John Berger.Uçuşan Etekler,Bir Ağıt.İstanbul:Metis Yay.2.Baskı, 2014 2- Yves, John Berger.Uçuşan Etekler,Bir Ağıt.İstanbul:Metis Yay.2.Baskı, 2014 Selin Saraçoğlu - 21703298 Benimseyiş Hayatın, başkaları tarafından benimsenen sınırlar içinde yaşanılandan daha farklı olarak kendi düşüncelerimizle şekillenen bir yol olmasının taraftarıyım. Aslında, yaşadığımız toplumun sınırları içinde, toplum tarafından benimsenen düşünceler doğrultusunda yaşamaya yönlendiriliyoruz. Bana göre bu yönlendirmeler insanların duygu ve düşüncelerini hiçe sayarak yapılan dayatmalar olarak ele alınabilir. Her insanın ait olduğu toplumda hem katıldığı ve hem de uygun bulmadığı düşünceler vardır. Hiçbirimize doğduğu toplumu tercih etme hakkı verilmediği için insanlar büyüyüp gelişen düşünce yapısına göre kendi kararlarını verebilecek duruma geldiğinde, toplum kuralları tarafından baskı altına alınmamalıdır. Toplum, içinde çok çeşitli düşünce yapılarına ev sahipliği yapmaktadır. Genel anlamda benimsenen toplumsal kararlar ve bu bağlamda oluşan yapının da toplumdaki her bireye uyum sağlamasını beklemek neredeyse imkansızdır. Albert Camus tarafından yazılan “Yabancı” adlı romanı okurken de bende merak uyandıran konu bu oldu; insanlar içinde bulundukları toplumsal düzeni benimsemek zorunda mıdır? Duygulardan, özellikle aidiyet hissinden, uzakta bir yaşam algısını benimseyen “Yabancı”nın odak figürü Meursault, toplumun beklentilerini karşılamadığı için topluma yabancılaşmıştır. Eğer toplumsal kurallar bireyler tarafından benimsenmezse, bireyler bulundukları ortama nasıl ait hissedebilir? Yaşadığımız hayat, kalemin bizim elimizde olduğu boş bir kitap gibi görülebilir aslında. Kitaptaki sayfalar bizden bir parçayı; anılar, acılar, yanlışlar ve kararlar gibi bizi biz yapan değerleri barındırır. O sayfalar bizlerin hisleriyle anlam kazanarak kişisel düşünce yapımızın ortaya konmasını sağlar. Kişisel dediysem, gerçekten bizlerin özel bir parçası olarak o sayfalar yaşananlarla ve duyguyla doldurulmalıdır. Bir düşünün, en basitinden öğlen yediğiniz yemekten yaptığınız spora; arkadaşınızla paylaştığınız önemli bir gelişmeden ödevinizde seçtiğiniz konuya kadar her şey sizden bir parça barındırıyor. Bunlar, yaşamın günlük koşuşturması içindeki küçük şeylerin bile sizin karakterinizi oluşturduğunu göstermektedir. Olay, sadece basit şeylere karar verebilme cesaretini edinmekte değil; senin, kendi kitabında izleyeceğin olay örgüsünün iplerinin elinde olmasıyla alakalıdır. Dış etkenler tarafından şekillenen kararlarla yaşanan hayat, doldurulan kitap, artık kendimizin değil başkalarının eseridir. Bu düşünce farklı bir bakış açısından ele alındığında ise bir bütünün parçası olmak, insanın doğuştan gelen ihtiyaçlarından birisidir. Bulunduğu yere ait hissetmek, misafirmiş gibi değil de ev sahibi olarak bir yeri benimsemek, insanların hem güvende hissetmesini hem de aidiyet duygusunun güçlenmesini sağlamaktadır. Bu şartlar altında da toplum, her bireyin ister istemez bağlı olduğu büyük bir yuva olarak ele alınabilir. Ve her toplu alanda karşılaşıldığı gibi farklı düşünce yapılarının olduğu toplum çatısının altında da herkesin birbiriyle iyi anlaşması pek mümkün değildir. Toplumsal kuralların ortaya çıkışı da aslında bu gerçeğe bağlı olarak şekillenmektedir. Sevgi olmasa bile saygı çerçevesinde güvenli bir şekilde yaşayabilmek adına toplumdaki bireyler bu düşünce yapısına uyum sağlamalıdır. Toplumda beklentileri karşılamadığın, herkesten farklı bir düşünce yapısına sahip olduğun sürece toplumdaki birlik ve beraberlik duygusundan uzakta kalırsın ve bu durum bireyi yabancılaşmaya iter. Her ne kadar yalnızlık bazı insanlara huzur ve sakinlik getirse de uzun süre tek başına kalındığında, herkes iyi anlaşabildiği birisinin yanında olmasını ister, bu durum ise yabancılaşmanın insanın Selin Saraçoğlu - 21703298 doğasına ters düştüğünün göstergesidir. İnsan sosyal bir varlıktır ve toplum içinde yaşamak da ihtiyaçlarından sadece birisi olarak düşünülebilir. Bu bağlamda incelendiğinde bireylerin toplum içinde yaşama ihtiyacını karşılamak uğruna kendi benliklerinden vazgeçmeleri kabul edilebilir bir durum değildir. Her şeyde olduğu gibi bu konuda da bazı sınırlar vardır. İnsanlar ne yalnız kalmayıp aidiyet duygusunu hissetmek uğruna toplum yapısındaki kemikleşmiş bazı düşüncelere boyun eğmeli ne de toplumdan tamamen bağımsız bir şekilde kendine ve etrafa yabancılaşarak içine kapanmalıdır. Kaynakça Camus, Albert. Yabancı. Can Yayınları, 2015. Alper Raşit Sarıoba 21400363 TURK 101 – 003 Serbest (5) SANDIĞIN DİLİYLE Bazen düşünürüm acaba hayatımızı beraber geçirdiğimiz eşyaların dili olsa bizi nasıl anlatırlar diye. Seçim günü de böyle bir şey geldi aklıma. "Acaba sandığın dili olsa ne anlatırdı?" dedim ve sandığın dili olarak bir yazı yazmak istedim. Müşahitlik yaptığım son seçimde gördüklerimi sandık olarak yazmak istiyorum. Yazımda parti isimlerini kullanmak istemediğim için de partilere meyve isimleri verdim. Biraz tuhaf ama eğlenceli. Hep birlikte sandığın sesine kulak verelim o halde. 9 ay sonra ilk kez güneş ışığı görüyorum. Esir tuttukları yerden çıkardılar sonunda beni ve arkadaşlarımı. Belli ki yine bizle bir işleri var yoksa çıkarmazlar kolay kolay. Bizi gruplar halinde farklı okullara gönderdiler. Anladım ki seçim var. Hepimizi bir sınıfa yerleştirdiler. Bazen yanıma başka bir arkadaşımı da koyuyorlardı da muhabbet ediyorduk, canım sıkılmıyordu. Şimdi tek başıma ne yaparım ben burada? Geceden koydular beni sınıfa ve gittiler. Saat sabahın yedisi, horozlar bile uyanmadan içeri peş peşe birkaç kişi girdi. Arkadaş rahat verin de uyuyalım değil mi? Seçim görevlisi oldukları belli. Hemen tanıştılar birbirleriyle. Sandık başkanı tatlı şirin bir amcaydı, fizik öğretmeni olduğunu sonradan öğrendim. Elma partisinden sarışın güzel bir kadın, Armut partisinden orta yaşlı, biraz aksi bir amca, kiraz partisinden de esmer, genç bir adam vardı. Ufak bir tanışma merasimi sonrası hemen işe koyuldular. Bir ton kağıda mühür vurdular, bir dolu yere imza attılar falan. Ne gerek var bu kadar prosedüre anlamış değilim. İnsanlar birbirlerine karşı çok güvensiz. Bu yüzden çok üzülüyorum onlara. Siyaset hepsini farklı kutuplara çekmiş, birbirlerinden uzaklaştırmış, düşmanlaştırmış. Aynı toplumun farklı kültür tabakalarında doğmak onların tercihi değil ancak birbirlerini oldukları gibi kabul etmek yerine yapay husumetlerle ayrılıyorlar. Hepsi kutuplaşmaktan şikayetçi ama ayrılıkçı, dışlayıcı davranışlarından bir türlü vazgeçmiyorlar. Bu insanlar çok tuhaf, değişik canlılar. Bir türlü çözemedim onları. Saat dokuz gibi başladı insanlar gelmeye. Zarfı, pusulayı, mührü alıp girdiler kabine sırayla. Kabinden her çıkan dolu zarfı içime atıyor hatta bazıları zarfı attıktan sonra küçük bir çocuğun başını okşayan sevimli dede edasıyla şöyle bir dokunuyorlardı tepeme ve çok mutlu ettiler beni. Beni cansız görseler de aslında ben de enerji alıyorum onlardan ama onlara sorsan sandık der geçerler. Neyse, bizim kaderimiz bu. Vakit ilerledikçe içerdekiler ilk tanışmanın verdiği çekingenlikten kurtulmuş olacaklar ki artık muhabbet etmeye başladılar. Muhabbet ettikçe de konu döndü dolaştı güncel siyasete geldi. Siyaset konuşulunca insanlar bir anda ciddileşiyor, ketumlaşıyorlar. Gülümsemeleri bile sertleşiyor. Ama birbirlerine ters bir şey söylemek istemedikleri için muhabbet bir anda kesiliyor, kısa bir sessizlik sonrası yeni bir konu açılıyor, sohbet devam ediyor. Öğlen vakti geldi, tabii insan tabiatının bir gereği olarak herkes acıktı, partiler üyelerine kumanyalarını verdiler. Bazı partilerden de tatlı ikramı geldi diğer partililere. Çok hoşuma gitti açıkcası. Böyle gergin ortamlarda böyle küçük ama önemli jestler havayı yumuşatabiliyor ama bu memleket öyle bir hal almış ki Armut partisinden gelen dondurmalar için Elma partisinin üyesi "Yemeden önce son kullanma tarihine bakın, sabotaj olabilir," dedi ve ufak bir tebessüm attı etrafına. Aslında bu esprinin arkasında tarafların birbirine olan güvensizliği var. Aynı toprakların insanları arasında nasıl bu derece bir ayrışma var diye düşünmek lazım. Oy kullanma süresinin bitmesine çok az bir süre kala artık herkeste yorgunluk emareleri baş göstermeye başladı. Sandık üyeleri, müşahitler, hepsi “şu oyları saysak da gitsek artık evimize” der gibi dakika sayıyorlardı. Arada bir gelip beni sallıyorlardı. İlk başta anlam veremedim bu harekete ama çok hoşuma gitmişti açıkcası. Aylarca karanlık depolarda bekleyen biz sandıklar için böyle ufak şeyler bile çok tatlı. Sonradan anladım ki içimde biriken zarflar tepeleme olmasın diye yapıyorlarmış. Sonunda sayım zamanı geldi. Açtılar beni ve saydılar oyları. Daha doğrusu saymaya çalıştılar. Bir eksik çıkıyor, sonra tekrar sayıyorlar bir fazla çıkıyor. Saatlerce saydılar. En sonunda sayımı bitirdiler, tutanakları tuttular ve ayrılık vakti geldi. Onlar bu işin bitmesiyle rahatlarken benim üstüme bir hüzün çöktü nedense. Kimisini çok sevmesem de alışmıştım onlara. Tabii hayatını senede bir gün yaşayan ben için onlarla birlikte olmak çok farklıydı ama onlar bundan habersiz bir şekilde üzerime ışığı kapattılar ve beni alıştığım yalnızlığımla baş başa bıraktılar. Şahin 1 Berk Şahin 21301919 Türkçe 101-16 Başak Berna Cordan 09.12.2014 Çarpık Batılılaşma Yıllardır Batılılaşma tartışılır Türkiye’de. Bu Batılılaşmanın ne boyutta olacağı da hem Batılılaşma destekçileri hem de karşıtları tarafından farklı şekillerde yorumlanır, Doğu ile Batı arasında sıkıştırılıp durur güzel ülkemiz. Aslında bu yüzyıllardır aşamadığımız bir tartışmadır. Batılılaşmanın ne demek olduğunu dâhi bilmeden kendi kendimize bir tarafa geçeriz ve aksini iddia edenleri düşman kabul ederiz. Maalesef, bu toplumumuzda olan en büyük yanlışlardan biridir. Batılılaşma karşıtlığı ile pozitif bilimden uzaklaşanlar bir yana, Batılılaşma destekçisi olup Batılılaşmayı yanlış anlayan, Batılılaşmayı hayatın bir anlamının olmaması olarak gören insanları da hepimiz çevremizde görürüz. Bu insanların dünyaya kattığı bir şey olmaz, hatta kendilerine dâhi faydaları olmaz. Batılılaşma tartışmasının yüzyıllardır devam ettiğini söylemiştim. Bunu Ahmet Mithat Efendi’nin Felâtun Bey ile Râkım Efendi isimli romanında da anlayabiliyor, 1875 yılında yazılan ve Türk Edebiyatı’nın ilk romanlarından biri olan bu kitapta çevremizde hâlen gördüğümüz bu çatışmayı rahatlıkla görebiliyoruz. Batılılaşmayı bir eğlence hayatı olarak gören Felâtun Bey’in ailesinden kalan bir mirasa konmasına rağmen geldiği durum ve anne ve babasını kaybeden, çalışkan, mütevazı Râkım Efendi’nin kendini geliştirip hayatta başarılı bir insan olması bize Batı algısının ne denli farklı yorumlanacağını gösteriyor. Batılılaşmamanın yanlış olduğu gibi, yanlış Batılılaşmanın da insanı ne sonuçlarla başa çıkmak durumda bırakacağını da çok güzel gösteriyor bu roman. Bu romanı okumadan önce, özellikle edebiyat derslerinde bu romanın Doğu-Batı çatışmasını anlattığından bahsedilirdi hep. Ben de Ahmet Mithat Efendi’nin Batılılaşma karşıtı olduğunu, bu yüzden de Râkım Efendi’de kendisini gösterdiğini düşünürdüm. Lâkin okuyunca açıkça anlıyorum ki durum kesinlikle böyle değil. Râkım Efendi Batılılaşamayan biri değil, aksine gerçek anlamda modern ve çağdaş bir insan. Gerek Fransızca öğrenmesi gerek de kitaplar okuması bunun en güzel kanıtı. Batıya düşman olanların da, Batıyı bir örnek olarak alanların da bir kısmının yaptığı hataya ben de düşmüşüm istemeden de olsa. İsminin Râkım Efendi olması bile bana onun Batı düşmanı biri olduğunu düşündürmeye yetmiş. Oysa Batılı olmak bütün hayatımızın eğlence ve gösterişten oluşması demek değil. Batılı olmak onlar gibi çalışmak, kendimize ve dünyaya bir katkı sağlama gayretinde olmak demek. Gerçek Batılılık Felâtun Bey’in Batılılığı değil, Râkım Efendi’nin Batılılığıymış oysa. Zaten dünyadaki neredeyse bütün buluşları bizlere kazandıran, bütün bilimsel ilerlemelerde başı çeken Batı medeniyetinin de bu kadar tembellik ve gösteriş düşkünü olmadığını anlamak çok zor değildir. Yıllarca bizlere “Batının ahlâkını değil ilmini almalıyız.” denildiğinde hep Batının ahlâksız olduğunu düşüneceğimize, bu ahlâksızlığın Batıdan değil de Batıcılığı yanlış anlayan insanlardan kaynaklandığını görebilseydik eğer, Batılılığın ne demek olduğunu anlayıp çağdaş medeniyet seviyesine ulaşma arzumuzu daha kolay ve hızlı gerçekleştirebilirdik. İşin aslının belirli bir gruba özenmek değil, o grubun en güzel yanlarını Şahin 2 almak olduğunu anlamak belki de Doğu medeniyetleri için tek çıkış yolu. Çünkü özenerek Avrupa’nın iyi yanlarını değil kötü yanlarını alıp, hatta bunu abartıp kendi kafamızdaki Batıyı uygulamaya kalkarsak bu bize ancak ve ancak başarısızlık getirecektir. Ülkemize ve kendimize faydalı olabilmek için biz de medeniyetin ne demek olduğunu iyi kavramalıyız. Avrupalıların hayatlarının sadece eğlenceden oluşmadığını, onların gerektiği zaman çalışan gerektiği zaman da eğlenen insanlar olduklarını anlamalıyız. Böylelikle tıpkı şu an dünyanın en güçlü ülkelerinde yaşandığı gibi hem mutlu hem de başarılı insanlardan oluşan bir millet olabiliriz. Râkım Efendi gibi kötü şartlarda yetişmiş de olsak, kendimize uygun gördüğümüz değerleri hangi medeniyete ait olduğuna bakmaksızın sahiplenerek hem bilimsel alanda kendimizi geliştirebilir hem de mutlu bir hayat sürmeyi başarabiliriz. Kaynakça Ahmet Mithat Efendi. Felâtun Bey Ile Râkım Efendi. İstanbul: Yurttaş Kitabevi, 1966. KALIPLAŞMIŞ DEĞERLER Pleasantville birkaç ay önce çok beğenerek izlediğim bir film. Film, karakter olarak birbirine hiç benzemeyen iki kardeş Jennifer ve David’in kendilerini Pleasantville adlı siyah-­‐beyaz televizyon dizisinde bulmalarıyla başlıyor. “Hoş kasaba” olarak çevrilebilecek dizideki hayatta; hava her zaman güneşli ve ılık, kitaplar boş, her şey düzenlidir. Aynı zamanda aşk ve cinsellik yoktur fakat; David ve Jennifer’ın diziye girmesiyle insanlar, onaylanmayan davranışlar sergiledikçe renklenmeye başlar. Filmi beğenme nedenim, vermek istediği mesaj ve senaryonun özgünlüğü. Verilen örnekler ile birçok kalıplaşmış düşünceye ve olaya gönderme yapılıyor. Benim çıkardığım mesajlara göre işlenen temalar toplum baskısı, değişmeyen değer yargıları, insanların kendileri gibi yaşamaktan korkmaları ve düzenin insanları ve hayatlarını tekdüzeleştirirken riskten uzaklaştırması. Filmde de açıkça işlendiği gibi insanların sahip olduğu belli değer yargıları vardır. Bu değer yargılarına sahip olmak bazı durumlarda iyi olsa da bunları kalıplaştırmak, insanların yeniliğe kapalı ve başka fikirlere saygısız olmalarına neden oluyor. Türk Dil Kurumu’nun yaptığı tanımlamaya göre değer kelimesi “Bir şeyin önemini belirlemeye yarayan soyut ölçü, bir şeyin değdiği karşılık, kıymet” olarak yazılmış. Bu tanımdan da anlaşılabileceği gibi değer kelimesi soyut bir kavram. Yani değer kelimesi herkeste farklı anlamlar çağrıştırabilir çünkü bir şeyin karşılığı ya da kıymeti insandan insana değişir. Herkes kendi değer yargılarını oluşturmakta ya da oluşturmamakta özgür olabilmeli fakat özellikle kendi ülkemizde ve daha birçok ülkede, bireylerin kendi yargılarını oluşturması gerekirken, toplum bireyler adına ortak bir yargı oluşturuyor. Bu yargılar zamanla toplumsal kurallara dönüşüyor ve istediğimiz gibi hareket etmekten, istediğimiz seçimi yapmaktan korkar hale geliyoruz. Kurallar içimize öyle işlemiş ki topluma göre daha modern olarak tanımlayabileceğimiz ailelerde bile bu kısıtlamalara denk gelebiliyoruz. Toplumun oluşturduğu bu yargılara uymamız bekleniyor. Açıkçası bu yargılar benim en nefret ettiğim şeylerden biri. İnsanların verdiği kararlar başkalarını neden bu kadar ilgilendiriyor? Neden seçimlerimizi başkalarının onayına göre yapmalıyız? İnsanlar hata da olsa seçim yapmakta özgürdür ve bu durum başkalarını rahatsız etmemeli. Rahatsız etmesinin nedenini düşünüyorum ama bir yanıt bulamıyorum. Topluluk içinde sarılmak, el ele tutuşmak bile ayıplanacak birer davranış haline geldi. Ayıplamaya harcadığımız vakti sevmeye ve hoşgörüye ayırabilsek keşke. Filmde siyah-­‐beyazdan renkli hale geçmek ayıp bir şey olarak gösteriliyor. Karakterler zamanla, kendi içlerinde siyah-­‐beyaz ve renkli olanlar olarak bölünüyor. Siyah-­‐beyaz kalan insanlar yüzünden renkli olanlar, saklanmak zorunda kalıyor sanki yaptıkları ayıp bir şeymiş gibi. Bana göre siyah-­‐beyaz ve renkli insan ayrımı kendi toplumumuzda da var olan bir ayrım. Kendi yargılarından başka yargıyı kabul etmeyen insanlar siyah-­‐beyaz iken yeniliğe açık ve özgür yaşamayı isteyen insanlar renkli olarak yorumlanabilir. Bu ayrım yüzünden renkli insanlar duygularını istedikleri gibi yaşamaktan çekiniyor çünkü toplum bu insanları, kendimi de bu gruba dahil etmek istiyorum, çekinmeye, utanmaya sanki ayıp bir şey yapmış duygusunu aşılamaya yönlendiriyor. Anneler babalar da bu siyah-­‐beyaz grubuna dahil edilebilir. Hatta bana göre kendini bu gruba dahil etmediğini iddia eden çoğu insanın ait olduğu yer burası çünkü başkalarının düşüncelerine ister istemez karışıyor ve yorum yapıyorlar. Her ne kadar renkli insan grubuna dahil etsem de kendimi bu şartlar altında yaşadıkça tam anlamıyla bir özgürlükten söz edemiyorum. Hatta hiçbir zaman bu özgürlüğe sahip olduğumu savunamam çünkü başta ailem fazla özgürlüğün yoldan çıkmışlığa sebep vereceğini düşünür fakat bu “yoldan çıkmışlık” kelimesinin aynı “değer” kelimesinde olduğu gibi soyut bir anlam olduğunu düşünüyorum. Bazı insanlara göre bu sokakta sarılmaktır bazılarına göre ise daha farklıdır. Kısacası, başkalarının hayatlarına karışmazsak ve kendimize zarar gelmediği sürece özgür seçimlerin yapılmasına izin verirsek her şeyin daha güzel olacağına inanıyorum. Aslınur İnalcı Fatih İlhan 21401801 TURK 102-6 Başak Berna Cordan İğne Emrah Serbes’in Deliduman adlı kitabında tarif ettiği Çağlar, pek güzel temsil ediyor modern insanı. Yani modern insanlardan herhangi birini değil, para uğruna çalışan veya tanınmışlık peşinde koşan robotlaşmış modern insanı da değil, modern insanların ortalamasını temsil ediyor. Uzamış yollar yine batıdan batarken karanlık / İnsan nice uzakmış sevdiğine bunca yakınken aydınlık Sanki en doğru olana ulaşacakmışız gibi birer birer düşmüşüz bir yolun ardına. Hepimiz farklı bir yoldaymışız başlangıçta. İyilikler, kötülükler; onurlu davranışlar, şerefsiz davranışlar; mutlu etmeler, üzüntüye boğmalar… Kendi bildiğimizin peşinde yolumuzdan hiç şaşmamışız. Hepimizin ama hepimizin düşüncesi farklıymış. Bu yüzdendir ki bir savaştır başlamış. Kıran kırmış, üzen üzmüş, öldüren öldürmüş birbirini. Sonuçlar birbirinden farklıymış ancak hiçbir zaman değişmeyen bir gerçek varmış. Öldürenin gözünden öldüren her zaman haklıymış çünkü doğru olan yalnızca benim, sonra da bizimmiş. Doğru olanı biliyormuş insan, ne yapması gerektiğini de biliyormuş çünkü bir doğru varmış ki her zaman yanlış olan benim için, o doğru ki hep senin, sonra da sizin. Yükselmiş ruhlar huşu ile arşa değin / Lakin ipucu bulamamış bencileyin Bir düşünce veya bir duygu ateşiyle kavrulan, hatasız, eksiksiz, muntazam bir şekilde dönen evren; nice bilginler, nice liderler de çıkarmış. Onlar ki milyonları arkasına takmış, ilahlaşmış ve kusursuzlaşmış. Kendi doğrularından hiç sapmamış bu liderler. Sapmışlarsa da saklamışlar. Saklayamadıkları da doğrularının arasına karışmış. Onurlu bir lider hiçbir zaman söyleyememiş mesela ağladığını, çünkü ağlamak zayıflıkmış ya da barışçı bir bilge hiçbir zaman söylememiş adam öldürdüğünü çünkü öldürmek kötüymüş. Bunca fikre, bunca doğruya ve bunca insana rağmen doğruya bir türlü ulaşamamış insanlık. Çünkü sanki dönülen her köşede varmış bir yanlışlık. Gelmiş Pandora elinde süslü bir sandık /Açmış insanlar onu, hata ile bir anlık Savaşlar büyümüş topluluklar büyüdükçe. Doğrular daha doğru, yanlışlar daha yanlış olmuş gün geçtikçe. En sakin insan bile büyük bir nefretle, sövmüş içinden karşısındakilere. Bin bir cefa ile doğruyu yayan o insan, sormamış bir kere niye öldürüyor, niye küfrediyor, niye çalıyor bu adam ya da niye çalıyorum. Bir karışıklık ki sarmış evreni. Öldüren öldürene, çalan çalana, küfreden küfredene… Ya aile bağları kopmuş fikir uğruna ya da bir aile yok etmiş diğer aileleri. Ya milletler dağılmış düşünce ayrılığından ya da milletler yok etmiş milletleri. Ya insanlar nefret etmiş kendilerinden doğru hareket edemiyor diye ya da insanlar öldürmüş insanları. Tamam herkes öldürmemiş olabilir birbirini ama karışıklık arttıkça nefret de sarmış her birini. Öyle bir karışıklıkmış ki, tamamen aynı düşünceler bile aynı sözleri söyleyen, çok farklı olabiliyormuş birbirinden, düşüncelerden birini savunan bir insan için. Paslı bir çivi saplanmış ki akla, derin / Sakin bir usu kalmamış gibi evrenin İnsanlar doğrularına sarıldıkça ve doğrularını yaymayı kafalarına koydukça, mutlak doğrudan ve mutlak teklikten uzaklaşmış. Zira ne kadar insan varsa aynı doğruyu savunan, yedi milyar katı insan varmış tersine inanan. Ne kadar paylaşılırsa paylaşılsın birleşmemiş düşünceler tamamen çünkü her insan kendine özelmiş, kendi özellikleriyle varmış dünyada ruhen ve bedenen. Bütün insanlar iddia ederken tek temsilcisi olduklarını mutlak ışığın, bütün dünyayı sarmış karanlık. Böyle düşünen başka insan var mıdır bilmem ancak bence bendedir gerçek olan tek ışık “Belki farklılıklardadır birlik, belki bütün doğruların tek kaynağıdır yanlışlık.” Güneşte ararken iğneyi tüm insanlık / Aydaymış meğer ruhu var eden samanlık* Kaynakça: Serbes, Emrah. Deliduman. İstanbul: İletişim Yayınları, 2014. * Şiirler bana aittir. Berkay Demirkol BİR ÇAY DAHA Hayatı kabul ediş şeklimizle ilgili ortaya atılan argümanlar arasında benim en çok ilgimi çekenlerden birisi "Simülasyon Hipotezi" olmuştur. Kısaca izah etmek gerekirse bu hipotez, içinde bulunduğumuz gerçekliğin bir simülasyon olduğunu ve birer "denek" olarak insanların bunun farkında olamayacağını öne sürer. İlk bakışta, bazılarının afili, teknik terimlerle ifade edemese de "kader" olarak bildiği ve inandığı olgu ile arasındaki benzerlik dikkat çekse de, çok önemli bir detayla kader olgusundan ayrılır bu hipotez : "Deneyin" nasıl ilerlediğine "denek" karar verir. Evet, bütün olası sonuçlar hesaplanmış ve böylece herhangi bir insanın hayatı tüm detayları ile henüz yaşanmadan biliniyor olabilir ancak hangi yolun tercih edileceği tamamen deneğin tercihine bağlıdır. Hayatımıza biçtiğimiz değer yüzünden midir yoksa çok daha kutsal bir amaç uğruna nefes alıp veriyor olmayı dilediğimizden midir nedir bilinmez, çoğumuzun zihninde fantastik bir fikir olarak canlansa ve buna inanan insanların aklını birkaç karış havada görüyor olsak da, bana göre son derece ciddi ve üzerinde düşünmeye değer bir konu bu. Sonuçta, yeryüzündeki bütün insanların ortak noktası olan yaşam ve ölüm kavramları ile doğrudan ilgili. The Thirteenth Floor (13. Kat) isimli film de bu konu üzerine kurulmuş, iç içe geçen simülasyonlar arasındaki zayıf bağlantıları göstererek insana kendi gerçekliğini sorgulatma amacı güden ve şahsım adına konuşmam gerekirse, başarılı olmuş bir film. Özellikle filmin ana karakteri Douglas'ın, hayatını keşfine adadığı simülasyonun bir parçası olduğunu öğrenmesi, sürekli uzun vadeli hedeflerin gücüyle ilerlemeye çalışan bana ve benim gibilere "Ya en son vardığım noktada, yolculuğumu anlamsız kılacak kadar çarpıcı bir gerçekle karşılaşırsam?" sorusunu sordurmayı başarıyor. Ne var ki bu soruya cevap üretmeye çalışırken zihnimde "Aman neyse ya, bir çay koyayım." cümlesi dışında herhangi bir teselli belirmedi. Uykunun hemen öncesindeki vakitlerde kendime sormaya çekindiğim, zamanımın ve mekanımın üstündeki sorulara bir yenisi eklendiğiye kaldı kısacası. En azından bir süreliğine. Daha sonra, tam olarak bir cevap olmasa da, arayışında olduğum avuntuyu bulur gibi oldum : Diyelim ki bir simülasyonun içerisindeyim, ne yapabilirim ki? Filmler tarafından yıllarca bilinçaltımıza depolanan, devasa sistemleri tek başına yıkan, lider bir "isyancı" olma arzusunun gerçek dışılığını bir kenara bırakırsak, tam olarak ne yapabilirdim? Sonra o müthiş teselli yankılandı zihnimde : "Hiçbir şey!'" Ne de olsa, başlangıcını belirleyemediğim ve bitişinden kaçındığım bir yolculuğun yolcusuydum sadece. Neyi değiştirebilirdim ki? Belki de zaten bu soruları sorarak, içinde olduğum simülasyonun kurucularını yeterince rahatsız etmiş bile olabilirdim. Yalnızca seçimlerimin bana sunduğu yollarda, bir sonraki ayrıma kadar olan maceramı izletmem yeterli olurdu belki de onlara, kim bilir. Bizim yapacağımız seçimler üzerine kendi aralarında bahse de giriyorlar mıdır acaba? Eğer öyle ise, şu an bunu sorarak bazılarının kazanıp bazılarının kaybetmesini sağladım belki de. Bu "simülasyon teorisinde olduğumuz varsayımını" ne kadar çok soru ile irdelersem o kadar çok soru işareti ve tekinsiz bir sessizlikle karşılaşacağımı fark ettim. Eh tabii, sonuçta insanım, onlar istese de istemese de bana yetmedi bu sorular. Bu konularda kafa yormuş insanların bıraktığı eserlerin bana verdiği ilhama dayanarak simülasyonun başındaki "kişilerin" (anladığımız şekliyle onların da birer kişi olduğunu varsaymak durumundayım) kendi gerçekliklerinden sıkılıp, bizim gerçekliğimize gelip, küçük müdahalelerde bulunup bulunmadıklarını düşündüm sonra. Bizim "Vay be, tesadüfe bak!" dediğimiz, anlattığımızda dinleyenlerin kaşlarını saçlarına yaklaştıracak denli muazzam olayları, ince bir espri anlayışı ile çok önceden ayarlayıp, daha sonra tepkilerimize bakıp kahkaha atıyorlar mıdır acaba? Sonra o kahkahaların sesi azalıyor mudur? Bizi güldüren, ağlatan, pek çoğumuza acı çektiren bu kara mizah dolu simülasyonun içine koyanlar, kendi gerçekliklerine dönüyorlar mıdır? Sonra ciddileşip, oturdukları yerde doğrulup "Ya şu an ben de bir simülasyonun içindeysem?" diye sorguluyorlar mıdır çevrelerini? KAYNAKÇA Rusnak, Josef. The Thirteenth Floor. 1999. Columbia Pictures. Film. “Simülasyon argümanı.” Wikipedia. t.y. Web. 12 Şubat 2018. Gecenin Karanlığından Ayın Işığına Çocukluğum geliyor bazen aklıma, özlem duyuyorum o zamanlara. Babamın işten geldiği, annemin sofrayı hazırladığı o saatlere; yemek masasında o gün işte neler yaşadığını anlatan babamı dinlemeye, yemekten sonra hep birlikte otururken mutfaktan gelen çayın demlenme sesine, televizyonda akan o haberleri önemsemeyip hayata öylesine devam etmeye. Düşünüyorum çoğu vakit hiç büyümeseydim kalsaydım o halimle, çevremde olup bitenlere aldırmadan, bu dünyadaki kötülüklerin farkına varmadan. Bir hayal belki de benimkisi ama o sıcak aile ortamının verdiği samimiyetten, sevgiden kaynaklıyor olsa gerek o yıllara dönme isteği. Aile ortamının sıcaklığına hiç şahit olmamak, annenin iyi geceler öpücüğünü almadan, babanın sevgisini hissetmeden uykuya dalmak, aman tanrım nasıl bir heyula bu? Küçükken çoğu zaman zihnimin içine düşerdi annemi ya da babamı kaybetme korkusu, onlarsız büyüme endişesi. Bazen gece uyumaya çalışırken aklıma gelirdi, eğer o gün onları üzmüşsem ya da kötü bir davranışta bulunduysam hemen gider onlardan özür dilerdim saatin kaç olduğuna bakmadan. Çocuk aklı işte hemen özür dilemezsem kötü şeyler olur, ya onları bir daha göremezsem diye düşünür, hemen koşuverirdim yanlarına. Aslında düşününce bu özür dileme eylemini bile gerçekleştiremeyecek o kadar çok çocuk var ki etrafta, çeşitli nedenlerle ailesinden uzakta, kimisininki vefat etmiş, kimisininki ise terk etmiş bir cami avlusuna yavrusunu. Nerede karşıma çıksa beni hep derinden yaralar ailesinden uzak, onların sevgisine hasret çocukların hikayesi. Bu hikayelerden bir tanesine geçtiğimiz günlerde izlediğim Ayla adlı filmde rastladım. İzlediğim filmde ailesi öldürülen Güney Koreli küçük kız savaş ortamından kurtarılmıştı Türk askerleri tarafından. Savaş yani insanların hep daha fazla toprağa sahip olma arzusu, bunun uğrunda bir toplumu vahşice yok etme içgüdüsü. Bir insanı öldürmek, onu ailesinden ayırmak ya da onun ölümünden sonra geride kalacakları düşünmemek… İşte bu küçük kızın o ölüm çukurundan çekip çıkarılması, gecenin karanlığından ayın ışığına geçerek yeni bir hayata taze umutlarla adım atması, her karanlığın ardında bir aydınlığın olduğu inancını aşıladı bana. Yaşama dört elle sarılmak, karşımdaki engellere ne kadar büyük olurlarsa olsunlar yılmadan direnme gücünü yeniden canlandırdı adeta zihnimde. Bir insanı sevmek, onunla ebeveyn-çocuk ilişkisi kurabilmek… Ona bağlanmak, onu kendinden bir parça olarak görmek, saçının teline zarar gelmesine katlanamamak… Peki bunlar için kan bağı şart mıdır acaba? Bu kavramlar çoğu insan için kan bağının olduğu çocuğuna duyulabilecek duygular olarak algılanabilir. Fakat bana göre, bir çocuğa kızım-oğlum; bir ebeveyne de anne-baba diyebilmek için kan bağı şart değildir. Hani bazı zamanlar o lanet haberlerle karşılaşırız televizyonda; öz çocuğunu öldürdü, öz annesinin boğazını kesti, öz baba vahşeti diye. Böyle haberlerde bile tanık oluruz bu örümcek kafalı düşünce tarzına, “öz olmak” a. Öz olan kişi böyle korkunç şeyler yapmıştır ama üvey bir çocuk varsa karşımızda yapıştırırız “besleme” lakabını ona. Ben bu kavramlara şiddetle karşı çıkıyor ve böyle haberlere rast geliyorken izlediğim Ayla filminde tam da benim düşünce tarzımı- aslında herkesin sahip olması gereken- yansıtan sahnelere denk gelmek beni sevindirdi Ayla ve onu kurtaran asker Süleyman arasında. Süleyman’ın 1950’lerin kötü koşullarına boyun eğmemesi, Ayla’yı sahiplenerek, bağrına basarak tabuları yıkması. Henüz yeni tanışmış olmalarına rağmen birbirlerine duydukları sevgi “öz olmak” a kafayı takmışlar tarafından gıpta edilecek düzeydeydi diyebilirim kısaca. Sözlerimin sonuna yaklaşırken çocukluğuma duyduğum özlemi yineliyor, hiçbir çocuğun herhangi bir nedenden dolayı ailesiz büyümemesini ve toplumumuzdaki bazı ön yargıların tarihin tozlu sayfalarına karışmasını diliyorum Tanrı’dan. BERK ADSIZ Kaynakça Ulkay, Can. Ayla. 2017. Dijital Sanatlar Yapımevi. Film YOL KENARINDAKİ ÇİÇEKLER Evvel zamandı, kaybolmuştum. İnsan hevesle yürüdüğü yolda kaybolduğunu hemen fark edemiyor. Ben fark ettiğimde geri dönemeyecek kadar yürümüştüm. Hikâyenin bittiğini sandım. Sonrasının hep sıkıntılı güz günleri olduğunu, rüzgârın hep sert eseceğini, göğün üzerime devrileceğini hatta… Kimseye söz etmedim bundan. Denemeli miydim? Hayır. Herkesin tebessümle baktığı kalbiminse bulduğu her köşe başında ağladığı bir yolun artık geri dönülemeyecek faslındaydım. Anlamayacaklardı. Ben kaybolmuştum ve kimse bunun korkunç bir kayboluş olduğunu anlamayacaktı. Gece yürüyüşlerimi sıklaştırdım ben de. Karanlık oldu bir tarafım. Şehri izledim. Gördüğüm ışıkları saydım birer birer. Kaç hikâye barındırdığını düşündüm bu koca şehrin, hep aynı yerde bunu düşündüm. Gün döndü, gece devrildi, ben hep bunu düşündüm. Kendi hikâyeme yanaşamadım bir türlü. Sait Faik’in deyimiyle o kadar üstü başı düzgünler, suratı ciddiler, hâli azametliler içinde kalmıştım ki bir türlü kendi hikâyeme yanaşamıyordum. İnsan ne kadar eksilebilirdi? Ne kadar uzaklaşabilirdi kendi kalbinden? Heveslerimizi yitirebilir miydik? Ya hislerimizi? Hislerimizi yitirmek, bu fazla ürkütücüydü. Gün yine devrilirken bir akşam vakti birinin ayak izlerine rastladım. Benden önce bu yollardan geçmiş birinin varlığını ilk defa o vakit düştü aklıma. -Sanki bu yolu yalnız ben bulmuş ve kaybolanı olmuştum.- Yol kenarındaki çiçeklere götürdü beni o izler. Uzun zamandan beri ilk defa hayret ettim. Ne kadar çok şaşırdığımı ve ne kadar az hayret ettiğimi de o zaman fark ettim. Sonra karşıma çıkan her yol ayrımında sağa saptım. Sahiden “kaybolmanın baharı” diye bir şey vardı ve ben tam da öyle bir zamanın içindeydim. Ne söyleyeceğimi dahi bilemediğim, sözcüklerin içimden geçenleri anlatmaya yetmediği ve yetmeyeceği bir zamanın içinde... Kırk ikindi saymaya hevesimi hatırladım fakat en son yirmi altıda mı yoksa yirmi yedide mi bıraktığımı anımsayamadım. Yine de “kırk ikindi saymalıyım” (Bayazıt, 73) diye sayıkladım durdum çok zaman. Bir akşamüstü yağmurunu ezberimde tuttum. Bir ıhlamur ağacının altından bakıyorum artık dünyaya. Umudun her zaman var olduğunu, her hikâyenin bir yerlerinde muhakkak bir bahar barındırdığını ben böyle öğrendim. Dünyanın bütün sözcüklerini önüme yığıp mümkün olan en güzel şiirle baharı anlatmak gibi pek de makul olmayan arzular sarıyor zaman zaman içimi. En çok yol kenarındaki çiçeklerden bahsetmek istiyorum bu şiirde, rastladığım ayak izlerinden sonra. Mavinin ve siyahın her tonunu sığdırmak istiyorum tek bir dizeye. Gecenin de bahara dâhil olduğundan ve hatta baharın en güzel faslının gecede olduğundan bahsetmek… Hanımeli kokusu sinsin istiyorum sonra bu şiire. Biraz da nergis… İnsan bazen kokuları da alıp bir şiire, bir bahar şiirinin tam da üçüncü dizesine eklemek istiyor. Bir avuç badem şekeri ile toparlanabileceğimizden, gönlün konuşmaya ihtiyacı olmadığından, bahar akşamları denizin üzerine toplanan ve kül rengi olmakla mor olmak arasında gidip gelen o renkten, kayalıklara oturmanın iç huzurundan, şehrin siluetine bakıp iç geçirmekten bahsetmek istiyorum uzun uzadıya. Dediğim gibi pek de makul olmayan arzular bunlar. Hiçbir zaman tam olarak anlatamayacağım. Eksik kalır korkusuyla bu hevesimi bir kenara bırakıp herkesin kendi baharını bulabilmesi için dua etmeye başladığım bir vakitte rastlıyorum Selçuk Sümer Özel’e ait bu fotoğrafa. Bildiğim bütün şiirler dilimin ucuna geliyor, hiçbirini mırıldanmıyorum. Bakıyorum sadece. Yol kenarında bulduğum çiçekleri hatırlıyorum. Hiçbir cümleye sığdıramayacağım o an olanca büyüsüyle karşıma dikiliyor sanki. Tüm o yolu baştan yürüyorum. Kısacık bir ânın içinde heves ediyor, heveslerimi yitiriyor, düşüyor, kalkıyor, biraz daha yürüyor, yoruluyor, tekrar düşüyor ve nihayet bahara rastlıyorum. Taşa, toprağa ve diri kalmış gelinciklere tekrar tekrar bakıyorum. Bilhassa gelinciklere… Rüzgârın sert esmediği bir yerin varlığına şahit olmak ışık düşürüyor içime. Eda Nur Küçükkahveci KAYNAKÇA Özel, Selçuk Sümer. Güzel Yalnızlık. 2016 (Fotoğraf) Bayazıt, Erdem. Şiirler. İstanbul: İz Yayıncılık, 2014. Baskı. Seray Ceren Çelikkol, 21501643. ZIHIN OYUNU Mürekkebin akışını seyrettim… Kâğıt üzerine kururken yaydığı o parlaklığı, benim ellerimde şekil alışını, dudaklarımda hapsettiklerimin onunla özgür kalışını… Yine kendimi teslim ettim kelimelere. Onların gücünü hissettim içimde. Tehlikeliydi ve kontrol edilemezdi. Henüz küçük bir çocukken, babamın bana sürekli söylediği bir söz vardı: Doğada yalnızca güçlü olanlar sağ kalabilir. O zamanlar yalnızca vahşi doğada yaşamını sürdürmeye çalışan canlılardan bahsettiğini düşünmüştüm. Oysaki yaşım ilerledikçe, bu cümlenin bizleri, insanları da kapsadığını fark ettim. Yıllar boyunca toplumlar, varlıklarını sürdürebilmek için kendilerini güçlü kılmaya çalıştılar. İnsanlar da kendilerini diğerlerinden ayırt edici kılabilmek için yeni özellikler geliştirdiler. Çoğu görünüşlerine yöneldi; bazısı fiziksel olarak daha dayanıklı oldu, bazısı kitaplardaki perileri kıskandıracak kadar güzel olmaya soyundu. Geri kalanlar, bunun yeterli olmayacağını savundu. Onlar zekâlarını geliştirmeye yöneldiler. Aralarında özellikle imrendiğim bir grup vardı ki onlar, kelimelerin gücüne diz çöktüler. Kelimeler, bizi olduğumuz kişi yapan, karşımızdakileri tanımamızı sağlayan en önemli araçlardı. Bunu fark edenler, kelimeleri sahip oldukları diğer özellikleriyle de birleştirip, en büyük silahları ve kalkanları hâline getirdiler. Elbette, her insanda olduğu gibi, bunu da olduğundan daha tehlikeli bir noktaya taşıyanlar oldu. İnsanın egosu ve kendini yüce görme isteği, yalnızca doğadaki diğer canlılara karşı değil, kendi türüne yönelik de var oldu. Kelimeleri, karşısındakine işkence etmek amacıyla kullananlar, onları olduklarından aciz göstermeye ve kendilerine muhtaç bırakmaya başladılar. Bu kişiler o kadar fazlaydı ki Gaslighting Yöntemi olarak bilinmeye başlandı. Kurban olan kişi, bunu fark etmedi çünkü o, güçlü olmayı başaramamıştı. Hayatta kalmak için onu koruyacak kişiye ihtiyacı vardı. Sevdiği insana karşı hissettiği güven ihtiyacı, kelimelerin oyununa gelen zihniyle birleşti. Özsaygısı giderek azaldı, içine kapandı ve kendisini hem onu kontrol edene hem de diğer etkenlere bağımlı hâle getirdi. Bu da bana gösteriyordu ki kullanımlarına göre kelimeler, insanı karşısındakinden çok daha güçlü bir konuma getirme yeteneğine sahipti. Paula Hawkins’in yazdığı Trendeki Kız kitabında, Rachel’ın yaşadıklarını okurken aklımdan sürekli bu düşünceler geçti durdu. Tom’un nasıl kendisini suçlu olduğuna inandırdığını anlattığı sırada, aslında bunu yapan kişinin de kendi anlattıklarına inandığını görmek bir noktada irkilmeme sebep oldu çünkü Tom yalnızca, gerçek hayatta sahip olduğumuz insan görüntüsünün yazıya dökülerek bize yansıtılmış şekliydi. Kendisini ona yardım ettiğine o kadar inandırmıştı ki kelimeleri gerçeklik kazanmış, Rachel’ı kendisine bağımlı hâle getirmiş, onun yokluğunda savunmasız hisseden kız yaşadığı tüm sorunlarla tek başına başa çıkamadığı için kendisini hâlihazırda bağımlısı olduğu alkole vermişti. Yine de Tom da yeterince güçlü bir insan değildi çünkü söylediklerinin kontrolüne girmiş ve kendisini yönlendirmesine izin vermişti. Bir çeşit olduğu kişiden kaçma yöntemi olarak görmüştü bunu. Kitap içerisinde konu olarak edinebileceğim çok fazla tema yakaladım: Aldatılmak, yalnızlık, bağımlılık, hatta hiç bilmediğimiz hayatlara değinmeyi ve onlar hakkında kurduğumuz hayallere değinmeyi düşündüm. Sonra, bunların nasıl aynı noktada birleşebileceğini fark ettim: Kelimelerle. Ben kelimelerimle, insanları bir görüşe inandırabilirim, onları aldatabilirim, yalnızlığa sürükleyebilir ya da kendime bağımlı hâle getirebilirim. Belki de yukarıda bahsettiğim hileli yönlendirme şekli hiçbir zaman var olmadı, belki de yalnızca yazıya uyum sağlaması için uydurdum. Yine de sizler bu yazıyı okudunuz ve bu paragrafa gelene kadar da doğruyu söylediğimi düşündünüz. Elbette, hâlâ öyle düşünüyor olabilirsiniz, belki de şu anda interneti açıp adını verdiğim yöntemi araştırıyorsunuz... Unutmayın. Güçlüydü kelimeler, her ikisini de kendilerine inandıracak kadar; zayıftı insanlar, kendilerine söylenenlere boyun eğecek kadar. Kaynaklar: http://onedio.com/haber/en-karanlik-zihinlerin-bile-rahatsiz-edici-bulacagi-psikolojik-iskence-yontemigaslighting-697866 Defne Çağlar DEĞİŞİMİN ZORLUĞU Hepimiz bizi birbirimizden ayıran, gerek iyi gerekse kötü, bizi biz yapan özelliklere sahibiz. Karakterimizi şekillendiren bu özellikler yaşantımıza yön verip herkesin farklı hikâyelerin başkahramanı olmasını sağlıyor. Ancak bazı insanlar birtakım duyguların esiri olur ve hayatını bu duygular üzerine odaklar ise, kendisini kendi yarattığı saplantıların içerisinde bulur. Bu saplantı sadece kişinin kendisini değil, çevresindeki insanları, en çok da sevenlerini etkiler. Bir insanı hayatınıza aldığınızda artık onu da döngünüze dâhil etmiş olursunuz ve ne kadar yakınınızda ise sizin her türlü hal ve hareketleriniz onu da o kadar etkiler. Çevrenizde tanık olduğunuz ya da bir yerlerden duyduğunuz sağlıklı bir şekilde ilerlemeyen, ancak iki tarafın da zorlamasıyla sürdürülmeye çalışan ilişkiler vardır. Bu bahsettiğim ilişkilerin çoğundaki sorun, bir ya da bazen iki tarafın saplantılarıdır. Her seferinde bu sorunun son kez yaşandığını ve bir daha asla tekrarlanmayacağını söyleyip üzerini kapatırlar. Peki, gerçekten öyle midir? Bilirsiniz ki bir atasözü vardır: İnsan yedisinde ne ise yetmişinde de odur. Kulağa abartı gibi gelebilir. Nasıl yedi yaşındaki çocuk ile yetmiş yaşındaki birisi aynı olabilir, değil mi? Ancak anlatılmak istenen, değişimin ne kadar zor olduğu, belki de hiçbir zaman değişimin sağlanamayacağıdır. Yaşayış tarzımızdan gelen alışkanlıklar ve yıllarca devam ettirdiğimiz davranışlar, bizi biz yapan huylar kişiliğimize oturmuş ve benliğimizde yer edinmiştir. Bazı insanların paraya, bazılarının sevgiye ve ilgiye, bazılarının çalmaya, bazılarının yemeye, bazılarınınsa fizikselliğe takıntısı olur. Bu takıntılar tekrarlandıkça saplantı haline gelir ve işte o zaman geri dönüşü olmayan bir noktaya gelinir. Saplantılı olmak zordur, hayatınızın temellerini buna oturtarak yaşarsınız. Bir insanı saplantılı bir şekilde sevenler, kıskananlar bana tehlikeli geliyor, eminim sizlere de öyle geliyordur. Stefan Zweig’in Ay Işığı Sokağı hikâyesinde yazarın rahatsız olduğu acınası adamı düşünüyorum, saplantı derecesinde para âşıkları ve akabinde abartı derecesinde cimri olan insanların tavırlarını açıkça gözler önüne seren bir örnek. Paraya olan saplantısı uğruna sevdiği kadını yitiren ve yitirmesi sonucu en son onu öldürmeyi bile düşünen, yani sevdiği kadını da bir saplantı haline getiren bir adam. Bu insanlar saplantılarıyla sadece kendi hayatlarını zindan etmekle kalmayıp yakınlarındaki insanları da bu zindanın içine hapsederler. Çevresindeki insanlardan aldıkları tepkiler onları saplantılarından bir nebze uzaklaştırsa da, kendi içlerinde vazgeçmeyi istemedikleri sürece yine aynı düşünce ve davranışlara takılı kalıp “Bir daha böyle yapmayacağım, söz veriyorum değişeceğim.” vaatleriyle sevenlerini oyalarlar. Ne yazık ki gerçek şu ki, insanlar değişmez. Elbette istisnalar yaşanabilir, ne mutlu yaşanırsa. Ancak genele bakarsak değişim insan doğası için çok zor bir olgudur ve kişinin iç dünyasındaki yapı taşları tek tek onarılmadan bu söz ettiğim iyiye doğru değişim sağlanamaz, ki bu da çok zordur, onlarca yıllık bir binayı yerinden oynatmadan temellerini değiştirmek gibidir. Bu insanlar kendilerini esir ettikleri bu takıntı sebebiyle tehlikelidirler. Değişime kapalı oldukları gibi, duracakları noktayı da bilmezler. Yapmayı düşündükleri kötü şeyler için iç dünyalarında kendilerine kendilerince mantıklı gelen sebepler sunar ve bunları kabullenirler, zihinleri normal bir insan gibi çalışmaz. Bu yüzden çoğunun istediği kurtarılmayı beklemek değil de saplantının içine daha da çekilmektir, bu onlara kötüymüş gibi gelmez. Diyeceğim o ki bazı insanların kendilerini hapsettikleri takıntıları hatta saplantıları vardır. Çoğu zaman bu arzularına yenik düşüp çevrelerindekileri görmeden onları yıkıp geçerler. İnsanların kişilikleri değişmez ve onları değiştirmek için çabaladıkça zihinsel ve duygusal açıdan bitkin düşen yine siz olursunuz. Size iyi gelmeyen, kendini yorduğu yetmediği gibi sizi de yoran birini iyileştirmek mümkün değilse onu hayatınızda bulundurmamayı seçmek en mantıklı davranış olacaktır. Her an büyüyen ve kişinin kendisiyle birlikte çevresindekileri de içine çeken bu girdapta bu kişiye yol arkadaşlığı etmek zorunda değilsiniz. Siz kendinizden ve kendi hayatınızdan sorumlusunuz. Özgürlük ve mutluluk gibi kavramların değeri yitirildiğinde anlaşılır. Siz siz olun, kendinizden ödün vermenizi gerektiren durumlar için bunları kaybetmeyin. Feyza Nazlıcan Doğan Özgürlükler Şehri Amsterdam Mutlu bir şekilde uyuyup, rüyaya daldığında hangi şehirde hayal edersiniz kendini? Ayrıntıları düşünür müsünüz benim gibi; nerede yaşayacağınızı, manzaranın nasıl olacağını, sabah kahveni hangi kafede, o günün sana neler katacağını… Benim cevabım evet. Hem de bir kere gittiğim hâlde etkisinden kurtulamadığım Amsterdam’da şekilleniyor benim hayallerimin detayları. Bu hayaller Amsterdam’da bir günümü içeriyor genelde. Biraz anlatmam gerekirse, sabah kalkıp iyi ki buradayım dedirten manzaraya karşı yapılan yogadan sonra sabah kahvesi için bisikletime atlayıp –tâbi ki böyle bir şehirde arabam yok- Dam meydanına iniyorum. Köşedeki minik ve huzurlu kafede kahvemin yanına kızarmış ekmek ve reçel eşlik ediyor. Zamanım varsa kanalların etrafında geziyorum ve geçmişte içinde kimlerin yaşadığı ve neler yaptığını düşünerek muazzam mimariyi izliyorum. İçlerinden bazılarının inşasının 17. yüzyıla dayanması merakımı artırıyor. Dönüş yolunda evin ihtiyaçlarını alırken Gouda’yı –bir çeşit Hollanda peyniri- eklemeyi unutmuyorum. Marketten çıkarken beni gerçek hayata döndüren sabah alarmım çalıyor genelde. Gerçek izlenimlerime gelirsek, 5 yaşındayken gitmiştim Amsterdam’a. Hafızamdaki anıların eksik parçalarını tamamlamama fotoğraflar yardımcı oluyor. Yel değirmenin önünde fotoğraf çekindikten sonra peynir fabrikalarına ve satım yerlerine gitmiştik. Tekerlek kadar büyük sarının ve turuncunun tonlarını içeren yüzlerce çeşit peynir beni çok etkilemişti ve tatma imkânım olduğunda küçük yaşıma rağmen lezzet farkını anlamıştım. Hâlâ yurt dışından biri geleceği zaman özel olarak o peynirlerden rica ederim. Yoğun aroma ve doğallığın birleştiği bir lezzet farklı açılardan bakmayı bilene Amsterdam’ı çağrıştırıyor. Meydanlarda ya da Coffeshop’lardaki yoğunluğun yanında, yeşilin hüküm sürdüğü doğa parklarında Resim 1 2003 Amsterdam'da ben sadece kendi iç sesinizi dinleyebilirsiniz. Feyza Nazlıcan Doğan Kanalda yapılan tekne turları gezinizi fotoğraf kareleriyle ölümsüzleştirmek için güzel bir fırsat. Biz de bu fırsatı kaçırmayıp kanalların etrafını turladıktan sonra oraya özgü tatlar eşliğinde Dam meydanını gezdik. Genel olarak patatesi çok seven Hollanda halkı onu birçok forma sokuyorlar: Kızartma, kroket, püre, sulu yemek... En yaygını ise patates kızartması, sokak satıcıları koni şeklinde kese kağıtlarına koyarak özel soslarla birlikte servis ediyorlar. Daha tadılacak nice tatlar olduğunu düşünerek ayrılıyoruz,nitekim kısa süreli gezilerde bir şehri tam olarak keşfetmek neredeyse imkânsız oluyor. Tamamen yabancı bir kültür hâliyle birbirinden farklı gelenekler, yemekler, âdetler, yapılar, insanlar barındırıyor. Belirli bir mekândaki en küçük ayrıntıyı bile gözlemlemek, tanımak istediğimden, Amsterdam açısından bunun eksikliğini yaşadığımı hissediyorum ve bu bende tekrar gidip eksik olan her şeyi tamamlama arzusu doğuruyor. Yapılabilecek tüm etkinlikler, denenebilecek tüm tatlar ve alınabilecek en büyük haz. Net olarak hatırlamasam ve olayların idrakinde olmasam da Amsterdam beni çok etkilemişti. Bizim çektiğimiz fotoğraflarla yetinmeyip, İnternetten birçok kez araştırmasını yapmam, şimdiden bir yol haritası çizmem bu etkiyi biraz anlatır sanırım. Yaşım ilerledikçe önemini kavramaya başladığım özgürlük kavramının sembolü Amsterdam, gelecek planlarımın bir kısmını şekillendiriyor. Amsterdam’daki özgürlükten bahsetmek gerekirse buradaki özgürlüğün birçok ülkeden farklı olduğu aşikâr. Hafif uyuşturucu kullanma serbestliği ve bu olanağı sağlayan meşhur ‘’Coffeeshops’’ alışılmışın dışında bir düzen. Eşcinseller de buradaki özgürlükten geniş ölçüde yararlanan bir kitle, birçok ülkenin aksine toplumda kabul görüyorlar ve yargılanmıyorlar. Evlilik serbestliğiyle ilişkilerini devlet kurumunda da resmileştirebiliyorlar. Kısacası Amsterdam farklılıkları kabul edip, bu farklılıklara hoşgörülü bir biçimde yaklaşmayı destekliyor. Hepimizin yapması gerektiği gibi… Huzur bulmak hayal etmek benim için, gözlerimi kapatmak ve başka bir yerde hayal etmek kendimi… Öyle bir yer ki hem eğlenmek hem dinlenmek mümkün. Modern hayat yaşayıp, doğadan da kopmadığın, Feyza Nazlıcan Doğan özgürlüğü doruklarda yaşadığın bir yer. Yani Amsterdam gibi bir yer. Ben şimdi huzuru bulmaya gidiyor ve veda ediyorum size. Furkan Genç Distopik Yaşamlarımız Distopik eserler gerçek dünya ile bir bağı olmayan bilim-kurgu eserleri midir, yoksa gerçeğe dayanan bir fikrin kurgu dünyasındaki tezahürü müdür? Distopik bir eserle karşılaşınca dünya acaba böyle olsaydı ne kadar kötü olurdu diye içimiz sızlar. Kendimizi o eserin kahramanlarının yerine koyup empati yapmaya çalışırız. “Bu adamın yerinde olsaydım, o düzene başkaldırırdım.”, “İnsanları örgütler o sisteme karşı savaşırdım.”, “Böyle bir dünyada yaşanmaz ki, asardım kendimi!” gibi derin düşüncelere gark oluruz. Aslında çoğumuz kendimizi kandırırız çünkü zaten distopik bir dünya düzeninde yaşıyoruz ve çoğumuz bu düzenin esiri olmuşuz! Distopya kelimesi Yunanca’da “kötü yer” anlamına gelir. Distopik eserlerde de insanlara tasvir edilen o “kötü yer”in yergisi yapılır. Distopya, gerçekleşmesi mümkün olmayan bir toplum modelinin gelecekteki eleştirisi olarak tanımlanır. Hâlbuki distopik eserler, yazıldığı dönemde yahut geçmişte bir şekilde yaşanmış olaylardan esintiler taşır. Geleceği değil, şimdiyi ilgilendirir. Hiçbir distopik eser yoktur ki gerçekle bağı olmasın, gerçekte var olan bir düzenin eleştirisini gelecekte yaşanıyormuşçasına eleştirmesin. “O eserin yaratıcısı niye direkt olarak bugün üzerinden yapmıyor ki bu eleştiriyi?” diye sorduğunuzu duyar gibiyim. Cevabı şu: Biz üstümüze alınmayalım diye! Nasıl ki, bir komedyen, toplumda var olan değişik tipteki insanları güldürü yöntemiyle eleştirip izleyicinin o eleştiriyi üzerine almasına mani oluyorsa, bir distopik eserin yaratıcısı da zamanı ileriye sarma yöntemiyle o eseri okuyan ya da izleyen toplumun o eleştiriyi üzerine almasına mani oluyor. Hani o distopik eseri okurken veya izlerken karakterin yerine kendimizi koymaya çalışıp o düzene karşı çıkacağımız fikrine kapılıyorduk ya, işte komedi gösterisinde de komedyen bizi değil de başkasını eleştiriyormuşçasına kahkahalarla gülüyoruz ağlanacak halimize! Herkes biliyor aslında o eleştirilenin kendisi olduğunu ama görmezden geliyor, reddediyor o karanlık dünyanın üzerinde yaşadığını. Fahrenheit 451’i okurken, kitapları yakıp ateşin karanlığına attıklarında hüzünleniyoruz ama gerçek yaşamımızda görüşleri sapkınca geldiği için devletlerimiz tarafından yasaklanan kitapları anımsamaktan aciz kalıyoruz. Yine Cesur Yeni Dünya’yı okurken; insanlar Alfa, Beta, Gama, Delta ve Epsilon olarak doğuştan sınıflara ayrıldığından daha düşük sınıflara mensup olan Deltalara ve Epsilonlara acıyoruz ama gerçek yaşamımızda Hindistan’daki kast sistemi nedeniyle Sudra ve Parya olarak dünyaya gelen bebeklere acımakta muvaffak olamıyoruz. Tutsak Güneş adlı romanı okurken distopyanın, gelecekteki o “kötü yerin” değil de şimdiki kötü yerin eleştirisi olduğu hakkındaki fikrim daha da depreşti. Edebiyatımızda nadir bulunan distopik eserlerden biri olan, adeta ıssız çöldeki bir vaha olan bu kitapta yazar; geleceğin distopyasını değil, günümüzün distopyasını-Türkiye’yi- tasvir ediyor kendi gözünden. Okuyucu da günümüzdeki toplumun eleştirisini uzaklaştırıyor kendinden ve geleceğe sığınıyor yine o kitabı okurken. Okuyucu, halktan isyan etmesini istiyor bu düzene karşı. Bu güneş görmeyen tutsak ülkede, halkın yanmasıyla karanlıkların aydınlığa çıkmasını arzuluyor aynı Nazım Hikmet’in şu şiirinde aktardığı gibi: “Sen yanmazsan, ben yanmazsam, biz yanmazsak nasıl çıkar karanlıklar aydınlığa.” Okuyucu kitabı bir kenara bırakarak gerçek hayata dönüp bir bakış attığında ise bu dünyanın o romandaki dünyadan çok uzak olduğuna şükrederek her şeyin yolunda gittiğini varsayıyor, yazarın o romanını bu dünyadan esinlenerek yazdığına aldırmadan. Kısacası, distopyalar bizi bize anlatır ama eleştiriyi üzerine alınmaktan kaçındığımızdan sorumluluğu geleceğin dünyasına atarız her zaman. Distopyayı tanımlarken dahi kaçınırız eleştiriyi üzerimize alınmaktan. Bu yüzden de distopyayı “gerçekleşmesi mümkün olmayan, gelecekteki kötü bir modelin eleştirisi” olarak tanımlamışız ya! Ne kadar kaçsak da üç maymun oynayıp distopyaların gerçek dünyanın kurgu dünyasındaki birer tezahürü olduğunu görmezden gelsek de bu distopik eserin – dünyanın- içindeki birer kahraman olmaya devam edeceğiz. Gelecekte bizi okuyacak olan torunlarımız ise “onların yerinde olsam o düzene karşı başkaldırırdım.” diyecekler. Kaynakça: Bradbury, Ray. Fahrenheit 451. İthaki Yayınları, 2012 Hikmet, Nazım. Kerem Gibi. 1930 Huxley, Aldous. Cesur Yeni Dünya. İthaki Yayınları, 2003 Kulin, Ayşe. Tutsak Güneş. Everest Yayınları, 2015 Özgürlük ZamanlarıYine bir pazar sabahı seçiliyor hayat hikayesi anlatmak için. Sanki insan, hayatının farkına sadece tatil günleri varıyormuş gibi. Belki de kendiyle baş başa kaldığı tek zaman olduğu için ya da o gün bile yalnız kalamadığı için. “İyi Bir Güneş” hikayesini de böyle planlamış Ece Ayhan, bir Pazar sabahıyla başlatmış.Erken kalkmış, karavandan dışarı çıkıp etrafa bir göz atmak istemiş ve sirk çadırının büyüklüğünü gölgeleyen dağları seyre koyulmuş küçük kız. Herkesin uyuduğu o huzurlu pazar sabahı onun canı koşmak istiyor; dağlara, ormana, gökyüzüne ulaşmak ve onlar kadar özgür olmayı hayal ediyor. Yanından geçtiği her ağaç, onu takip eden rüzgârın arasından ona yol veriyor. Aynı zamanda yol gösteriyor sanki gideceği yolu bilmediğinden bütün orman haberdarmış gibi. Önüne bir yol açılıyor, geniş mi geniş. Koşmak için de pek rahat fakat o rahat istemiyor. Rahat bir yolda koşmak nasıl özgür hissettirebilir ki işi ipte yürümek olan birine? Dar yollara sapıyor. Güneş yükseliyor fakat ağaçlar sıklaşıyor. İnsanlar uyanmaya başlıyor fakat orman sessizleşiyor. Küçük kız kendine uygun bir yer buluyor ve duruyor.Söğüt ağaçlarıyla kaplı bir dere kenarından ilerliyor. Dalların oluşturduğu perdenin içinden geçiyor ve sanki doğa tarafından ona ayrılmış bir odaya adım atıyor. Tüm dünyayı unutabileceği bir özgürlüğün içinde sessizliği dinliyor küçük kız. Doğmuş olduğu gün olanları anlatacaklar, yanlarına gittiğinde. Sanki “Yaşama Sevinci” hikayesindeki alçaklar gibi düşmesini beklemişler annesinin. Kızıyor küçük kız çevresindekilere, anlamlandıramıyornasıl izin verdiklerine. Oysa çok iyi biliyor ki hepsi engel olurdu ellerinden bir şey gelseydi. Yine de hatırlatıyor bu pazar sabahı, ona doğduğu günün hikayesini. Ayağa kalkıyor ve ayrılıyor huzurlu söğüt ağacının altından. Koşuyor.Küçük kızı soruşturan beyaz yakalı insanlar var sirk çadırının etrafında. Konuşmalarını duymasa da anlıyor özgürlüğünü almaya geldiklerini. Onu bir binaya hapsedip kendilerine benzetmek için yetiştireceklerini. Kızın saklandığı yere bakıyor kafesindeki kaplan ve kız anlıyor, gitme vakti geldi. Ormanın içine geri gidiyor fakat geç kalmış olmalı ki özgürlük avcılarının sesleri gittikçe artıyor. Hiç bilmediği bir yola sapıyor ve olabildiğince uzaklaşıyor seslerden. Yürüyor küçük kız. Sessizliği ararcasına yürüyor. Hava kararınca karşısındaki dağın içinde bir ışık beliriyor. İyi veya kötü ne olacağını düşünmeden yol alıyor, aniden ortaya çıkan hedefine doğru. Gecenin soğuğu onu ele geçirmeden varıyor. Yaşlı teyze şaşkın. Sıcak içecekler getirilmiş, soğuk masanın üstüne konulmuş. Kızı korkutmadan sorular soruluyor. Kim olduğu, ne olduğu… “Doğmamış Olan Bir Adamın Hikayesi” içindeymiş gibi varoluşunu fark etmeye çalışıyor küçük kız. Oysa hiçlik ağır basıyor yüreğine, cevaplar anlamsızlaşıyor gittikçe. Ne kadar özgür olduğunu fark ediyor bilmediği cevaplar arttıkça. Toplumdan ne kadar bağımsız olduğunu, bütün hayatının kendi ellerinde olduğunu görüyor. Her sabah Pazar sabahıymış gibi özgürce koşabileceğini, herhangi bir yolu seçip sonuna kadar gidebileceğini fark ediyor. Kimliği olmasa da kişiliğininona kim olduğu hakkında yeterli bilgi vereceğini, bir topluluk içinde olmasa da etrafındaki doğanın onu içine alacağını biliyor, daha doğrusu az önce farkına vardı: Şu anda tamamen özgür.Ne kadar kibar insanlar, bu gece küçük kızın kalmasını ve sıcak bir yatakta yatmasını istediler. Yastık ne kadar yumuşak, oda ne kadar sıcak. Küçük kız da yatağa kafasını koyduğunda tek isteği “İyi Bir Güneş” oluyor. Ne yazık ki gece bitmek bilmiyor. Karanlık kalıcıymışçasına dağılmıyor. Güneş bir türlü doğmuyor, yetimhane duvarları arkasından. Popüler Kültürün Özensizliği ve Tekdüzelik Üzerine Bu yazı bir şikayet yazısı değil. Bu yazının asıl amacı içinden geçtiğimiz süreci hakim bakış açısıyla gözler önüne sermek. Çok uzun zamandır değişik sanat dallarının eserleriyle ilgileniyorum. Zaman geliyor on beşinci yüzyılda çizilen, dini sembollerle donatılmış tabloları, zaman geliyor gerçeküstülüğü vurgulayan seksenlerin rock müziğini, bazen de Michalengelo’nun heykellerini incelerken buluyorum kendimi. Tüm bu eserleri incelerken adeta içlerinde kayboluyorum. Apayrı dünyalarda sanatçıların kendi görüşlerini ufuk açıcı bir edebi üslupla anlattıklarına, resmettiklerine, şekillere döktüklerine şahit oluyorum. Ta ki son yirmi yıl içerisinde çıkan eserlere yolum düşene kadar. Neredeyse hepsinin üzerinde tekdüzelik adında bir kara bulut hakim. Sallanmakta olan bir kaideye oturtulmuş bir baloncuk içinde hapsolmuş gibi. Hatta bu tekdüzelik o kadar yaygın bir hale gelmiş ki etkisini sadece sanat eserleri üzerinde değil konuşulan dil üzerinde de göstermiş. Eskilerin konuşmalarını şimdiki zamanla karşılaştırdığımda karşıma çıkan büyük sanatsal fark beni derinden üzüyor. Zeki Müren, Barış Manço gibi insanların konuşmalarını dinleyip mest olurken şimdiki sanatçıların küçük kelime dağarcıklarından sıyrılamayan söylemlerine kulak vermek bana acı veriyor. Neden bu eserlerden eskilerden aldığım keyfi alamıyorum? diye soruyorum kendime. Bu soruların cevabı şüphesiz çağın getirdiklerine bağlanıyor. Aslına bakarsanız bu tekdüzeliğin içinde yaşadığımız çağ ile bağlantısı düşündüğümüzden de büyük. Her ne kadar kendimizi soyutlamaya çalışsak da her yönden üzerimize bilgi ve düşünce yağıyor. Daha da açık sözlü olmak gerekirse sürekli bir manipülasyona maruz kalıyoruz. Her türlü medya ve etrafımızdaki insanlar eski dönemlerle karşılaştırılamaz bir hızla zihnimizi etkiliyor. Manipülasyona uğrayan sadece biz de değiliz; etrafımızdaki herkes. Ayrıca sağlanan bilgi ve düşünce öbeklerinin bize ulaşması ve bizim tarafından kavranması çok zor da değil. Hızlı ve kolay bilgi, herkese ulaşıyor. Fakat birey bu akıma kapılmadan çıkabilir mi? Akımı, diğer adıyla popüler kültürü terk etmenin zorluğu onun ulaştığı kitlenin büyüklüğünde yatıyor. Hipnoz, bir kişinin diğerinin hareketlerini ve düşüncelerini telkin yoluyla kontrol etmesidir. Ama topluluk içerisinde hipnoz çok daha güçlüdür çünkü tek bir kişi tarafından değil topluluğun tamamı tarafından telkine maruz kalırız ve sağlıklı düşünmemiz neredeyse imkansız haline gelir. Popüler kültür de aynı bu şekilde işler ve herkese ulaşır. Popüler kültür herkese ulaşırken bilim ve sanat çok az kişiye ulaşır. Bilimsel ve sanatsal işler tabi ki popüler kültürün parçası olabilir. Buna siber-punk denir. Siber-punk, popüler kültürün bilim ve sanat konusunda yararlı işleri yayma çabası olduğunu göstermez. Popüler kültür işin kaymağına bakar çünkü kitle tarafından benimsenmek için kolay olanı yaymak zorundadır. Kolay olan da çoğu zaman tekdüzedir ve özensizdir. Fakat sanat ve bilim, çaba ve kararlılık gerektirir. Bunun yanında meyve vermesi de uzun zaman alır. Kültür ise meyvesini hemen verir. Başka bir ifadeyle popülizm zevk vermeye hemen başlar. Çünkü insanda içgüdüsel olarak bulunan topluma uyum sağlama ve toplum tarafından kabul edilme ihtiyacını giderir. Bu yönde elde ettiği olumlu geri dönüşlere bağımlı olan insanın ise bu furyadan kurtulması gerçekten de zordur. İçinden çıkılması çok zor olan bu baloncuk günümüzde yaratıcılığı körelten en büyük etkendir. Bunun en çarpıcı örnekleri modern müzik anlayışında baş gösteriyor. Elektronik müziğin yaygınlaşmasıyla ​örnekleme (ingilizce sampling) ​adı verilen bir yöntem çok ilgi topladı. ​Örnekleme ​üretilen müziklerin belirli bir örüntü dışına çıkmasını büyük ölçüde kısıtlıyor. Fakat insanlar bahsedilen özensiz müziklerden keyif alıyor. Bu durumu genellersek popülizm insanlara baştan savmalığı göz alıcı etiketlerle sunuyor. Bu da sıradanlığın dışına çıkmayı neredeyse imkansız kılıyor. Bu yüzden de kitleler halinde yaratıcılığımızı yitirip aptallaşıyoruz. Aptallık, umursamazlığı getiriyor. Umursamazlık da her şeye zarar veriyor. En önemlisi de gelecek nesle ve içinde yaşadığımız gezegene… Mehmet Enes Keleş İÇİMDEKİ DELİ TAYLAR Şair Orhan Veli’nin Gangaster başlıklı bir şiiri vardır. Şair o şiirde “Şiir yazdım bunca senedir / Ne buldum? / Eşkıyalık edeceğim bundan sonra” der. Durup dururken şairlikten eşkıyalığa geçme isteği değildir bu. Biri damarına basmış demek ki şairin. Yoksa baştan eşkıya olmak isterdi, şiirle filan hiç uğraşmazdı. Aklı başında olan, damarına basılmamış bir insanın eşkıyalıkla ne işi olur? Şiir okur, müzik dinler, ay ışığı altında sandalla gezinir. Haydi daha ileri gidelim, gece yarısı sevdiğinin kapısına dayanır, seranatlar okur. O kadar. İnsanı akıldan, fikirden uzaklaştıran insanlar vardır. Delirtirler insanı. Kimi zaman bir dost, kimi zaman bir komşu, kimi zaman bir sokak köpeği olabilir bu. Dayanma gücümüz tükendiğinde delirme iklimine gireriz. Ben öyleyim mesela. Damarıma basıldığında kendimi tanımaz olurum o anda. Yakarım tüm gemileri. İçimde kabaran dalgalar beni bir o yana savurur bir bu yana. O an, karşıma çıkana karşı acımasız bir dev dalga olurum. Siler atarım önüme geleni. Zincirlerimi kırar, çitlerin üstünden aşar, dört nala dolu dizgin koşmaya başlarım. Duvarlara tırmanırım, enginlere sığmam taşarım. Deliyim o anlarda, ne yapayım. Kendimde değilim, bir deli adamın içindeyim. Peki nedir delilik? TDK sözlükte “Aklını yitirmiş olan, akli dengesi bozulmuş olan” şeklinde verilmiş ilk anlamı. Ben “akli dengesi bozulmuş olanı” sevdim. Delirdiğim zamanlar benim akli dengemi birileri bozuyor çünkü. Dengeyi yitirince kendimi yitiriyorum. Deli için verilen bir başka anlam: “Davranışları aşırı ve taşkın olan, çılgın” işte asıl anlam bu. İçimizdeki deliyi bu tanım daha iyi açıklıyor. Büyük insanların deliliğidir bu. Çılgınlık da bir tür delilik oluyor buna göre. Bu tür deliliğe övgüler düzenler de vardır. Orhan Veli’yi eşkıyalığa yönlendiren de böyle bir deliliktir. Bu tanımlardan sonra şu kanıya ulaşabilirim: Deli yoktur, delirtenler, delirtilenler vardır. Kışkırtılanlar vardır. Çatlayıncaya koşan deli taylar… Her insan özünde iyidir, masumdur, sevgi doludur; iyi olmak, sevgi dolu yaşamak için çalışır. Gel gör ki iyiliğin köküne dinamit atan kötüler vardır bir de. Delirtenler yani. Onlar görünmez pek ortada ama delirenlerden geçilmez meydanlar… Ünlü Rus yazar Gogol Bir Delinin Hatıra Defteri veya Bir Delinin Güncesi adlı bir kitap yazmıştı. İnsanın içindeki deliliğin günlüğüdür bunlar. İlgiyle okundu, okunmaya da devam ediyor. Böyle bir günlük, bir yazar tarafından değil de gerçek bir deli tarafından yazılsaydı okur muyduk? Bence daha çok okurduk. Akıllıların günlüğünden bize ne? Biz de akıllıyız ve gizli gizli günlükler yazıyoruz. Merak edince sadece kendimizi okuyoruz. Asıl merak edilen, gerçek bir delinin güncesidir. Ne yazık ki deliren insanlar yazma yeteneğini de yitiriyordur ve bir günlük yazması söz konusu değildir. Gerçek bir deli güncesi insanın nasıl delirdiğini adım adım gösterirdi bize. Sefiller ile insanın adım adım nasıl aç kaldığını öğrenen Batı dünyası açlığı ortadan kaldırmak için düzenlemeler yaptı. Sefiller ayarında gerçek bir deli güncesi olsaydı bu da insanların delirtilmesini önleyebilirdi. Lu Hsun adlı Çinli yazarın Bir Delinin Güncesi adlı eseri dilimizde. Eser her ne kadar ilk başta Gogol’un eserini çağrıştırsa da coğrafya ve kültür farklılığından dolayı bizi yeni bir dünyaya götürüyor. En azından benim için öyle oldu. Çin toplumu fazla bildiğim bir toplum değil. Romanlarıyla Rusları, Fransızları, İngilizleri tanımıştım az çok. Bir Delinin Güncesi Çin kapılarını açtı bana. Kitabı okudukça bu düşünceler aldı götürdü beni. Yenilmişliğin, tükenmişliğin, toplumsal acıların insanı nasıl delirttiğini gördüm. Gördüm de aklıma daha sıkı mı sarıldım? Aksine yanlışları gördükçe içimdeki deli tayların çitlerini aşıp koşmaya başladığını fark ettim. Delilik suyunun içime doğru aktığını, kanımın delirdiğini gördüm. Kitabın açık etkisiydi bu. Okuduğum kitaplar beni etkiliyor. Doğru. Sevgi dolu bir kitap sevgi kanatları takıyor bana. Delilik dolu bir kitap ise delilik kanatları… İnsanları delirten acıları yaşıyorum onlarla birlikte… Onların ruh depremlerini ben de yaşıyorum. Onlarla üzülüyorum, onlarla acılar çekiyorum. Kızıyorum, bağırıyorum, duvarları yumrukluyorum. Deli taylar beni sırtından atıyor, oradan oraya savruluyorum. Bir kitabın asıl ve gizli gücü de bu değil midir? Bunu yapmayan bir kitabı okumanın anlamı nedir? Kaynakça Hsun, Lu. “Bir Delinin Güncesi”. İstanbul: Aylak Adam Yayınları: 2015 Volga Deniz Demirbağ İLETİŞİM MÜMKÜN MÜ? Konuşuruz çoğu zaman. Gerek insanlarla gerekse kendimizle. Hiç düşündük mü aslında ne kadar anlaşılırız? Ne kadar anlatabiliyoruz insanlara kendimizi? En önemlisi, kelimeler dudaklarımızdan dökülürken, ne kadar anlatabiliyoruz kendimizi? Ya da anlayabiliyoruz karşımızdakini? Her kelimenin farklı kültürlerde farklı anlamları vardır. Nasıl ki kırmızı rengi bir kadına ilk anda aşkı çağrıştırıyor ise erkeğe vahşeti çağrıştırabilir. Bu iki kişi konuşurken kırmızı rengini farklı algılarlar. Aslında aynı noktaya çıkmayı amaçlarlar fakat duygular vardır işin içinde. Algılar vardır. Bu yüzden de konuşurlar fakat tam olarak aktaramazlar ne söylemek istediklerini. Yani konuşuruz hepimiz, fakat tam olarak konuşmak hiçbir zaman mümkün değildir. Osman Çakmakçı’ nın kitabı da bize konuşmanın imkânsızlığını örneklendirerek aktarıyor. İnsanlık duygu ve maddelere isim verdiği andan itibaren, iletişim kolaylaştı. Bir şeyi anlatırken isimler duyguları anlatmaya yardımcı oldu. Fakat ne kadar anlatırsak anlatalım, karşımızdaki kişinin algısı kendisine kadardır. Biz ne kadar açık konuştuğumuzu düşünsek de duygularımızı hissedemediği için tam bir iletişim söz konusu olamaz. Aslında doğal bir şeydir iletişim kurmak. Hayatımızın her anında birileriyle iletişim kurarız. Bazen sevgilimizle saatlerce sohbet edebiliriz, bazen ise hayatımızın kısa bir noktasına değip geçen birisiyle iletişim kurarız. Ama her konuştuğumuzda anlatabiliyor muyuz kendimizi? Ya da onları gerçekten anlıyor muyuz? Konuşmak öyle bir şey ki, duyguları kelimelerden ayırt edemeyiz. Veyahut duyguları kelimelere dökemeyiz. Hisler ve sözler arasında ince bir çizgi vardır. Bazen bu çizgiyi aşıp kendimizi çok net ifade ettiğimizi sanırız fakat o çizgi her zaman oradadır. Farklı iletişim yolları vardır. İletişim her zaman sözle olmayabilir. Bazen gözlerle bazen ise dokunarak da iletişim kurmayı deneriz. Sessiz bir ortamda karşı karşıya geldiğimiz kişiyle bakışarak bazen çok şeyi ifade edebiliriz. Ya da dokunarak duygularımızı ifade edebiliriz. Peki yine de bu iletişimi tam anlamıyla mümkün kılar mı? Sizin karşınızdakine baktığınız şekilde karşınızdaki de size bakabilir. Ama binlerce düşünce arasından hangisini seçerek baktığınızı tam olarak anlayabilir mi? Dokunmak da öyledir. Hissederiz dokunarak, fakat tende bırakılan hissi yorumlamak kişiye özeldir. Okşayarak karşımızdakine sevgimizi hissettirmeye çalışırız. Kelimeleri doğru seçemez, bu yüzden de dokunarak iletişim yolunu seçeriz. Fakat bilemeyiz karşımızdaki bizi o sessizlikte anlar mı. İşte bu duygu karmaşası zorlaştırır iletişim kurmayı. Ancak yine de evrensel olan duygu aktarımlarını seçeriz bazen. Bakmak, dokunmak, gülümsemek… İletişimin sadece konuşmakla değil, sanat türleriyle de mümkün olabileceğini bilmeliyiz. Bir müzisyen mesela. Bir röportajına bakarak karakterini, kişiliğini anlayamayız bazen. Müziklerine bakarız, sözlerini ve melodilerini ele alarak anlamaya çalışırız. Onlar kendilerini insanlara melodileri kullanarak anlatmayı seçerler. Notalarda gizlenmiş hisler, insanların iletişim kurarken sözlerde bulamadıklarını aktarmasına yardımcı olur. Belki bu yüzdendir insanların müziğe sığınması. Modu düşük birisi belki bu yüzden yavaş melodili şarkılar seçer. Konuşurken başarılamayan duygu aktarımını ezgiler yoluyla iletmeyi seçeriz. Onun için tüm insanlık için benzer hisler uyandıran duygular evrenseldir. Müziğin evrenselliği de ondan geliyor. Her sanat, iletişimi güçlü kılar mı? Bir müziğin hissettirdiği ile bir resmin hissettirdikleri aynı mıdır? Resimde duygu ve düşünceler aktarılırken, müzik yoluyla duygular karşılıklı olarak iletişime de yol açar. Onun için müziğin iletişimdeki gücü yadsınamayacak kadar büyüktür. Konuşmak yalnız başına iletişimi ifade etmez. Belki birbirimize bir şeyler aktarabiliriz ancak doğru ve güçlü iletişim için duygu ve sözcüklerin de doğru aktarılması gerekir. Aksi takdirde sadece konuşur ve birbirimizi anlarız. İletişime açık olmalıyız. Bu her koşulda insanlığın ilerlemesi ve gelişebilmesi için şart. Aksi takdirde gelişmek yerine birbirimizin gelişimini engelleyen, anlaşamayan bireyler oluruz ki bu da mutsuzluğun en büyük sebebidir. Bu Fotoğraf Benim Kanıtım Çocukluğumdan beri fotoğraf çekmeyi ve boş zamanlarımda evimdeki tozlanmış çekmecedeki o solmuş eski fotoğraflara bakmayı çok seven bir insan oldum. Canım her sıkıldığımda o çekmecenin yanına gidip yastıklarla kendime bir koltuk oluştururdum. Daha sonra da o siyah beyaz fotoğraflardaki kişilerin kim olduğunu bilmeksizin o fotoğrafları en küçük ayrıntısına kadar inceleyerek sanki bir film şeridinin bir karesi gibi düşündüğüm o fotoğrafları kendi kafamdan yarattığım hikayelerle senaryoya dökerdim. Belki de bunun nedeni annemin işten eve dönmesini beklerken oyuncak bebeklerimden sıkılıp, kendimi bir fotoğraf karesinin içine atıp yönetmen koltuğuna geçmenin hoşuma gidiyor oluşuydu. Tüm oyuncaklarımdan sıkılsam bile bu aktiviteden hiçbir zaman sıkılmaz ve ne zaman eğlenceye ihtiyaç duysam o çekmecenin dibine elimde yastıklarla koşuşumu çok net hatırlarım. En sevdiğim oyunun fotoğraflara öykü yazmak olmasının nedeni belki de o fotoğrafın hikayesini, arkasında yaşanan olayları hiçbir zaman bilemeyecek olmamdı ve bu merak hala fotoğraflara karşı hala büyük bir ilgimin olmasının en büyük nedenidir. En sevdiğim fotoğrafçılardan biri olan Duane Michals’ın 1974 yılında çektiği ve fotoğrafının altına eklediği notta yazılanlar beni ister istemez her zaman çok etkilemiştir. “Bu fotoğraf benim kanıtım. Böyle bir öğleden sonra yaşanmıştı; hâlâ iyiydi her şey aramızda ve o bana sarılmıştı ve biz çok mutluyduk. Bu oldu gerçekten, o beni sevdi. Bakın, kendiniz görün.” Her ne kadar bu not beni fazlasıyla etkilemiş olsa da bazen bana bu fotoğrafın böyle bir nota hiç ihtiyacı yokmuş gibi geliyor. Kadının adama tüm sevgisiyle sarılması, adamın yüzündeki belki hiçbir zaman bu kadar güzel oluşamayacak o gülümsemesi ile aralarında olan o güzel aşkı bana hiçbir kanıt vermeden hissettirebiliyor. Lakin fotoğrafa bir daha baktığımda duvarda oluşmuş olan o çatlak içimde bir ürperti hissi oluşturuyor. Fotoğraftaki birbirine aşık iki insanın bana yaşattığı o midemdeki kelebek hissini adeta yok edip, kalbimin katmanlarına hüzün serpiyor. İşte o çatlak, Duane Michals’ın notlarında yazdığı “hala” kelimesinin nedenini ve bitecek bir aşkın sinyalini bana açıkça belli ediyor. Fotoğrafın gücü burada başlıyor benim için. Böylesine gerçek bir aşkın oluşması ve bitmesi uzun bir süreç gerektirse de unutulup gidiyor ama siyah beyaz eski bir fotoğraf karesi bu fotoğraflardaki yaşanılan anıları sonsuza kadar saklayabiliyor. Hiç tanımadığım iki kişinin birbirlerine duyduğu aşkı bana hissettirebiliyor ve fotoğrafın en küçük detayı bile bana yarım kalan bir hikâyeyi tamamlatabiliyor aynı küçüklükte oynadığım o oyun gibi. Her hikâye tarih sayfalarına karışıp silinip, dünyadaki her insanın aklından çıkıp uzak diyarlara gitse de her şeyin en sonunda yine elle tutulur bir fotoğraf karesi kalıyor. Cesar Pavese’nin de dediği gibi “Günleri değil, anları hatırlarız.”, aynı şekilde hiçbir zaman fotoğraf çektiğim günün tarihini hatırlamam, sadece o karede yaşanılan anılar kalır hafızamda. Ve bazen öyle anılar yaşarım ki eğer onun fotoğrafını çekemezsem benimle birlikte mezara gideceği için üzülürüm. O anı ölümsüzleştirmek için şanslıysam, elime sonsuza kadar aktarabileceğim güzel anılar geçer; aynı Duana Michals’ın çektiği o sevgi dolu fotoğraf gibi onlara dönüp tekrar tekrar baktığımda o an yaşadığım güzel anıları yeniden yaşamak bana paha biçilemez gelir her zaman. O yüzden her zaman yeni bir maceraya doğru yola çıkarken çantama ilk attığım şey küçük mavi fotoğraf makinem olur ve umarım hayatım o küçük fotoğraf makinemle bana sonsuzlaştırabileceğim güzel anıları karşıma çıkartır. Ayşe Ayça Öğrük Kaynakça Anonim, Günleri değil, anları hatırlarız, Erişim tarihi: 29 Mart 2020, https://www.meshursozler.com/meshur-sozleri/116-cesare-pavese-sozleri.html Metinde kullanılan fotoğraf: Arsız Sanat. (t.y.). https://arsizsanat.com/bu-fotograf-benim-kanitim/ adresinden elde edildi. AŞK YENİ BİR BAŞLANGIÇTIR İnsan... Bünyesinde sevinç, mutluluk, hüzün ve acı gibi birçok duyguyu barındıran bir makine. Yaşanılan hayatı da değerli kılan, duyguları. Duyguların olmadığı tekdüze bir hayat sürmek mümkün olur mu? Bence asla olmaz çünkü duygular hayatımıza anlam katar. Bütün bunları tek bir çatı altında toplayabileceğimiz ve aynı anda yaşayabileceğimiz güç ise “aşk” tır. Sözlükten ya da elimizdeki kaynaklardan bakıldığında bir sürü manasının olduğunu öğreniriz “aşk” kelimesinin. Aşırı sevgi ve bağlılık duygusu ya da iki ayrı cinsin birbirine karşı duydukları bedensel ve ruhsal güçlü duygu diye tanımlar birçok kaynak duyguların en babasının anlamını. Esasında aşk bunlardan çok daha derin anlamlar içerir. Bizi yaşama bağlayan, hem mutluluğu hem de mutsuzluğu tatmamıza sebep olan, dans etmeyi hatırladığımız, kalbimizin küt küt attığı, azının şifa, çoğunun zehir olduğu ve bitmeyen bir heyecanı yaşadığımız okyanustur. Herkes için farklı hisleri uyandırır aşk, öyle güçlü bir histir ki bunun için eğlenceler düzenlenir ve bayramlar yapılır. Dinlediğimiz hemen hemen her şarkıda -türü ne olursa olsun- mısraları aşk dolu sözleri hafızamıza sığdırdık. Daha çocukken ailemizden ve öğretmenlerimizden öğrendik işimizi aşkla yapmanın önemini. İşinizi aşkla yapın ki “hayatınıza anlam katın, başarılı olun ve kendinizi güçlü hissedin” cümlelerini kazıdık beynimize. Bu yüzden herkesin aşkı aramasının çok doğal ve gerekli olduğunu düşünüyorum. Kısacası aşk, günlük hayatımızın da asla değişilmeyen bir parçasıdır ve geçmişten günümüze birçok toplumun sanat anlayışına etki etmedi desek yalan söylemiş oluruz. İngiliz edebiyatının klasiklerinden Romeo – Juliet ve Kleopatra – Antonius’u, kendi klasiklerimizden Leyla – Mecnun ve Kerem – Aslı’yı tiyatroda izledik. Alman edebiyatçı Goethe’nin Genç Werther'in Acıları’nı ve Rus Tolstoy’un Anna Karenina adlı eserini defalarca okuduk; okurken yeri geldi ağladık, sevindik ve hayal kurmaya başlayıp kendi belleğimizde kalıcı izler bıraktık. Aşkın sayısız tanımı vardır. Kimisi aşka karşı ön yargılıdır, asla üzülmek istemediği için hep mesafeli yaklaşır bu duyguya. Kimisi aşkı bir hayal ürünü olarak görür, asla ulaşılamayacak bir his için insanın kendisine yalan söylemesi diye tanımlar bunu. Kimisi ise heyecan verecek bir ilham kaynağı olarak algılar bu hissi; hayatı tekrar yaşanabilir kılmanın ve kafadaki bütün soru işaretlerini birer balon yapıp gökyüzüne bırakmayı hedefler. Esasında aşk bütün bu tanımlamaların toplamıdır. İnsanın kendini değiştirmesi ve kendini iyi veya kötü şekilde biçimlendirmesi dersek aşkı daha güzel tanımlamış oluruz. İnci Aral der ki “Mutluluk dediğimiz gerçekte olmayan bir şeyi aramak mı? Ot gibi yaşayıp gitmek mi? Hayır, ben bu değilim artık. Bu aşkla yeniden doğuyorum! Bu bir devrimdir.” (19) Çünkü her devrim önce insanı sonra da toplumu şekillendirir, eskimiş ya da yıpranmış olanın yerine yenisini koyup hayatımıza yeni bir soluk getirir. Aşk da böyledir, yeni bir başlangıç... Gerçekte olmayanı değil, unutulmuşu ve güzel olanı hatırlamak; yaşadığımız bütün kötü olaylara,