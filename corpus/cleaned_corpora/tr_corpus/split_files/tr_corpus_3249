daha yatkın. Bir şiirde devrik cümle kurmak cümleyi okunmaz hale getirmektense, pozitif bir etki verebilir. İngilizce ise daha geniş bir kelime dağarcığına sahip ve bu yüzden yeni kelimeler türetmek daha kolay. Çok temel kavramları tanımlayan Yunanca ve Latince kökler sayesinde ipe boncuk dizer gibi yeni kelimeler türetilebiliyor. Böyle bir dilbilimsel bakışın ötesinde, aynı zamanda burada kişisel bir unsur da var. Mesela, benim Türkçede zorlandığım tek bir konu varsa o da bilimsel metinlerdir, çünkü ben bunlarda geçen bütün terimleri İngilizce halleriyle öğrendim. Normal bir okulda okuyan birisi her şeyi Türkçe öğrenip burada hiçbir sıkıntı yaşamazdı. Ya da mesela İngilizceyi daha resmi bir düzeyde konuştuğum için, muhabbet etmek bana Türkçede daha kolay geliyor. Ünlemler, bağlaçlar ve hatta argo Türkçede benim için daha iyi oturmuş. Birden çok anadili olan insanların iki dili ayrı ayrı kullanmanın üzerine, bildikleri dilleri karıştırarak yeni bir konuşma tarzı oluşturduğu da bilimsel olarak bilinen bir şey. Bunun bir gerçek olduğunu da okuldan arkadaşlarımda görebiliyorum. Hepimiz hem Türkçeyi hem de İngilizceyi anadil olarak biliyoruz. Fakat bazılarımız İngilizce muhabbet etmeyi tercih ediyor, çoğunluğumuz ise Türkçe. Damarına göre şerbet, gerektirdikçe dil değiştirmek kolay. Asıl bu durumun ilginç yanı ise, bir dildeki muhabbetin içine öbür dilin ister istemez karışması. Mesela cümleye Türkçe başlayıp, abi, ya, gibi gayri resmi bir şekilde girişi yapıp sonra böyle bir yapının daha zor olduğu İngilizceyle devam etmek. Alışkanlık icabı yabancı öğretmenlere bile “hocam” diye hitap etmek. Bu tür şeyler konuşulabilen bir dilin eksikliklerini başka bir dilden kapatmanın bir yolu. Bence fazlasıyla faydalı. Kaynakça Mungan, Murathan. Harita Metot Defteri. İstanbul: Metis Yayıncılık, 2015. Gülnihal Muslu ÖLENLE ÖLMEK Zaman her şeyin ilacıdır derler. Hiçbir kötü his, hiçbir kötü olay insanı ölene kadar esir alamaz. Ancak zamanın bile yenemediği bir şey vardır. Ölüm… Ölüme bağlı her duygu ölümün kendisinin aksine sonsuza kadar sürer çünkü bu sonsuzluğu durdurabilecek varlıklar belki de sonsuza dek yok olmuştur. Bu sonun insanın üstünde iki etkisi olabilir. Kişi ya hayatının sonuna kadar bu acıyla yaşamayı öğrenir ya da acıya dayanamayıp sonunu hızlandırır. “Ölenle ölünmez” denir çoğu zaman ama bunu diyenler bilmez ki sevdiğinin ölümüne tanık olan her gün ölür. Aynı şekilde kazara can alan da… Sevdiklerini erken kaybedenler sevdiklerinin yanına erken gitmeyi umar hatta bazen bu süreci hızlandırır; intihar ederler çünkü her şeylerini kaybetmişlerdir. Yaptıkları bir hata yoktur ortada, kimsenin suçu değildir bu. Dolayısıyla pişmanlık ya da onları iyilik yapmaya zorlayabilecek bir duygu yoktur. Aynı zamanda ortada bu acıyı azaltabilecek biri de yoksa bu acıya son vermenin en kolay yolu kendi hayatını sonlandırmak gibi gelir insana. Sonuçta bir bedene ne kadar acı sığabilir ki? İlk intihar nasıl edilmiştir diye düşünüyorum. Kendi canına son vermek için ne yaşamıştır ki bir insan? Belki meraktandır. Öldükten sonraki o belirsizliğin ne olduğunun merakıdır. Acaba evladını kaybeden bir anne midir? O kadar acıyla nasıl başa çıkacağını bulmak için bir arayışa girmiştir. Belki de bunların hiçbiridir. İlk gerçek günahtır belki sebep. Geri alınamayacak bir hatadır. Kazara alınan bir candan sonraki suçluluktur. Bu durum bir hata sonucu can almak olursa o zaman her şey değişir. İnsan bu noktada affedilmek, kurtulmak, özgür kılınmak ister. Bunun için de değişik yollara başvurur. Kimisi bu pişmanlık ve suçluluk duygusundan kurtulmak için kendini iyilik yapmaya adar. Kimisi ise kendi yaşamına son verir. Bazı insanlar da vardır ki her ikisini de yapar. Yapılan sayısız iyilik bile ölümü unutmaya yetmez. Bunun farkına varan insan acısını sonlandırmayı seçer. Ancak bu bile yetmez unutmaya. Borçlu hisseder. Son kez de olsa yardım etmek, bir şeyleri düzeltmek ister insan çünkü ne yaparsa yapsın kendisini değerli ya da yaşamaya layık göremez, eksik hisseder. Ben Thomas’ın aldığı yedi cana karşılık yedi hayat vermeye çalışması gibi… Lakin öyle değildir. Yardım ettiği kişilerin ona karşı hissettiği duygular kişinin ne kadar yanıldığını gösterir. O kişi kendi değeriyle başka insanların hayatına değer katmıştır. Sadece ne kadar değerli olduğunun farkında değildir. Evet, bir hata yapmıştır ve bunun geri dönüşü yoktur. Sonuçları da yıkıcıdır. Ancak bu insanın değersiz olduğu anlamına gelmez. Bir insanın değeri yaptıklarıyla ölçülür ve yaptıkları ile farkında olmadığı değerini hak etmiştir. Bu, doğal olarak insana söylendiğinde inkâr eder çünkü acıyı iliklerine kadar yaşıyordur. Onun için sadece yaptığı kötülük ve içinden atması gereken bir zehir vardır. Bu yüzden dışarıdakilerin, başkaların ne söylediğinin bir önemi yoktur. Kendimi Ben’in yerine koyduğumda vereceğim kararın çok da farklı olmayacağını fark ettim. Hatta belki de onun kadar bile dayanamayacağımı… Söndürdüğü hayatlar varken pişman olmadan, bir şeyleri değiştirmeye çalışmadan nasıl yaşabilir ki insan? Ama şüphesiz ki ben o kadar dikkatsiz olmazdım. Arabada telefona bakmak gibi bir hatanın beni böylesine bir kadere sürükleyeceğinin farkındayım çünkü. Bu ve bunun gibi daha birçok saçma hatadan kaçınarak böylesi bir hayat hikâyesinden uzak tutmaya çalışmalı kendisini insan. Hayatta her şeyin bir dengesi, bir sınırı vardır ve öyle kalması gereklidir. Her kim o sınırı biraz aşarsa sonu gelmeyecek bir olaylar silsilesi içinde boğulur. Kimisi sağlığından olur fazla içtiği için, kimisi hayatının boş geçen yıllarına yanar, kimisi hayatta o kadar çok şey yaşamıştır ki artık yorulur, kimisi fazla hırsının içinde boğulur ve yolsuzluk yapar. Ve buna benzer binlerce insan hayatlarında dengeyi bulamadığı için, geleceklerini etkileyebilecek hataları öngöremedikleri için hayatları kararır. Bazısı hayatına lanet eder, doğmamış olmayı diler ve bildiği yolda devam eder, bazısı da Ben gibi canı pahasına iyilik yapar yaptığı hataları affettirebilmek için. Serkan Öztürk Unutmak ve Hatırlamak Unutmak bazen acılarımızı hafifletir bazen de yeni acılara yol açacak hatalar yapmamıza sebebiyet verir. Geçmişteki hatalarımız, çıkardığımız dersler aklımıza kazınmalı şeyler iken; hayal kırıklıklarımız, üzüntülerimiz ise unutmamız gereken şeylerdir. Fazlasıyla hatırlamak veya fazlasıyla hatırlamak zararlıdır. Bazı hatıralar vardır ki âdeta bir çiviyle bizi geçmişe çakar, oradan çıkmamıza mâni olur. Bugün akıp giderken, siz saplandığınız o yerden kurtulmaya çalışırsınız. Geçmişteki başarısızlıklar gibi mesela. Öğrenilmiş çaresizlik misali, geçmişteki başarısızlıklarınıza saplanıp kalırsanız eğer kendinizi o başarısızlıklara göre tanımlarsınız. Oysa koşullar geçmiştekine göre çok farklı olabilir. Fakat o kabullenmişlik sizi yıldırmıştır ve denemekten vazgeçersiniz. İşte bu gibi durumlarda unutkanlık iyidir. Sizi karamsarlıktan çekip çıkararak umutlarınızı tekrar verir. Veya geçmişteki acılar… Yeri gelir bugününüzden ziyadesiyle memnunsunuzdur, fakat aklınızda hatıralarınız canlanır, bugünün sevincinin yerini bir hüzün kaplar. Hayattan keyif alamazsınız. Unutmak hafızada yer açar ayrıca; yeni insanlara, ileride anlatacağınız yeni anılara, yeni mutluluklara … Unutamazsanız eğer, zamanla o hafıza dolar, siz geçmişinde yaşayan bir kişi olarak kalırsınız. Yani şu anınız da en az geçmişiniz kadar güzeldir fakat nedense geçmişinizin daha güzel olduğu düşüncesi vardır içinizde bir yerlerde; yaşamakta olduğunuz güzel anılar hafızaya kaydedilmez, sadece yaşanılır ve gider. Sonra siz bunu fark etmezsiniz ve geçmişin bu bağlayıcılığı daha da güçlenir. Unutmak iyidir kısacası, size daha yaşanacak şeyler olduğunu, belleğinizi yeni ve daha güzel şeylerle doldurmanız gerektiğini söyler. Zihninizi tazeler, hayata tutundurur sizi. Aksi takdirde erken yaşlanır, sürekli anılarından bahseden, bugününe dair bir şeyi olmayan ihtiyar kimseler olup çıkarsınız. Öte yandan unutmak insanların yaptığı en büyük ahmaklıklardandır. “Sadece aptallar aynı yolu tekrar tekrar deneyerek farklı sonuçlar elde etmeyi bekler.” der Albert Einstein. Unutmanın tersi olan hafıza insanın küçük yaşta kazandığı, onun hayatta kalma mücadelesine yardımcı olan en önemli yetilerdendir. Sobaya dokunup eli yanan bir çocuk bir daha elini sobaya dokundurmaz en basitinden. Unutulmaması gereken şeyler unutulmamalı, inatla hafızaya kazınmaya çalışılmalıdır. Bu bizi yeni acılardan, yeni hüzünlerden uzak tutar. Şahsen bir insandan bir kötülük görmüşsem, bunu unutmam, unutmak istemem ben. Buna kin tutmak diyebilirler, desinler; önemli değil. En azından o kişiye aynı derecede güvenme ahmaklığını yapmamış olurum. Veya yaptığım bir hata… Eğer onu unutursam aynı hatayı tekrar tekrar yaparım, inatla devam ederim yanlışıma. Ayrıca, bana kalırsa siyasiler halkın seviyesine inmede en çok bu noktada başarısız kalıyor. Maalesef Türk milleti biraz unutkandır, ne oldu ne dendi pek hatırlamaz. Siyasilerin yapması gereken rakiplerini millete hatırlatmak iken, onlar bunu beceremiyor. Bu da kendilerine kaçınılmaz başarısızlık getiriyor. Dahası, belki yukardaki paragrafta unutmak acılarımızı hafifletir dedim ama, bu her zaman geçerli değildir. Aşı, bildiğiniz üzere hastalık mikrobunun zayıflatılarak vücuda verilmesi işlemidir. Böylece vücut bu hastalığı tanıyarak ona karşı antikor diye adlandırılan savunma hücrelerini üretir. Unutursak eğer, yeni sıkıntılara karşı sıfırdan bir savunma sistemi kurmak zorunda kalırız. Oysa, daha öncesinde de o sıkıntılarla yüzleşmişizdir, tekrar da üstesinden gelebiliriz bu sıkıntıların üstesinden nasıl geldiğimizi hatırlarsak… Tabiatta her şeyin dengelisi makbuldür. Unutmak için geçerli bu durum… Ne ahmaklık derecesinde unutmalı ne de takıntı derecesinde hatırlamalıyız. Unutmanın da hatırlamanın da kendine göre fayda ve zararları var. Dengeli olmak lazım. Onun içindir ki zaman zaman oturup düşünmeli, neyi unuttuğumuzu hatırlamaya, neyi hatırladığımızı unutmaya çalışmalıyız. ORHAN PAMUK’UN ÖZGÜRLEŞME ÇABASI: BENİM ADIM KIRMIZI Benim Adım Kırmızı’yı Sartre’ın Hürriyet Yolları üçlemesinden hemen sonra okumaya başlamıştım. Okumaya alışkın insanlar beni anlayabilirler, peşi sıra okumuş olduğunuz kitaplardan ilki mükemmel ve ikincisi o kadar mükemmel değilse şekerpareden sonra ayran içmiş hissine kapılırsınız. İşte farklı olay akışı ve diliyle Benim Adım Kırmızı ‘nın da Sartre’dan ya da onun hemen öncesinde okuduğum Harry Potter serisinden aşağı kalır hiçbir yanı yoktu. Orhan Pamuk yoğun tepkilere maruz kalan Ermeni Soykırımı hakkındaki açıklamasını yapmadan önce bu eseri Fransa’da En İyi Yabancı Roman ödülünü almıştı, bu nedenle Nobel Ödülü’nü de başka nedenlere bağlamanın da saçmalıktan öteye gitmeyeceği düşüncesindeyim. Özellikle de Yaşar Kemal’den sonra bu alanda Orhan Pamuk’a kadar hiçbir aday çıkaramamış bir millet olarak bu ödülün sebebini arama arzusunun yalnızca kompleksten kaynakladığını düşünüyorum. Bu romanla ilgili en çok eleştiri alan iki konu var: birincisi, tarihsel gerçeklerle olan tutarsızlıkları yönünden gelen eleştiriler, her ne kadar tarih kitabı yazmamış olsa da; ikincisi ise bozuk cümle yapıları yönünden yapılan eleştiriler. Şimdi izin verin bunlara neden katılmadığımı anlatayım: İlk başta zaten Orhan Pamuk bir tarihçi olmadığından ve de tarih kitabı yazma amacı gütmediğinden, bana kalırsa, yazdıklarının tam anlamıyla isabetli olmasını beklemek ancak kendisinden bir tarihsel araştırma tezi beklemekle mümkün olabilir. Bununla birlikte bence Benim Adım Kırmızı’ya polisiye deyip geçmek Orhan Pamuk’un emeğine büyük bir hakarettir. Yanlış anlaşılmak istemem, polisiyeyi küçük gördüğümden ya da polisiyeye değer vermediğimden bahsetmiyorum fakat kitabın akıcılığını bir katilin izini sürmek sağlasa da içerdiği fantastik öğelerle olsun romantizmiyle ve realizmiyle olsun romanın yapısal olarak ilk başta polisiye diye anılmaması gerektiğini düşünüyorum. Okumuş olduğum onlarca polisiyeye karşın polisiyeyi bir türlü sevememiş ben, bu romanı tereddütsüz bir şekilde, okumuş olduğum Türk romanları listesinde ilk beşe alırım. İkinci eleştiri olan bozuk cümle iddialarına karşılık da söylemek istediğim bir şey var: Benim Adım Kırmızı içindeki hatalara, anlamsız, ucu-­‐sonu gelmeyen cümlelere bakıp ‘’yazamamış’’, ‘’düşük cümleler tüm akıcılığı yok etmiş’’ demek hatadır çünkü romanda yazılmış olan cümlelerden yazarın birincil kişiyle yazmış olduğu tek satır yoktur. Orhan Pamuk hep diğerlerini konuşturmuş, romanın hiçbir yerinde de bu insanların TDK’de dilin düzgünlüğü ile ilgili çalışmalar yaptıklarından bahsetmemiştir. Aksine çoğunun okuma-­‐yazma bile bilmediğini görüyoruz kitabı okudukça. Dolayısıyla, bana kalırsa, asıl oradaki kahramanlar hatasız konuşsalardı roman saçma olurdu. Yani düşünün iki sene önce Telegraph’ın hazırladığı ‘’Herkes Tarafından Okunması Gereken Romanlar’’ adlı yüz romanlık listeye altmış birinci sıradan girmiş bir kitaba tarihsel tutarsızlık ya da bozuk cümleler yönünden çamur mu atmaya kalkıyoruz? Kitap hakkında bir diğer bilgi ise Orhan Pamuk’un ironik olarak İstanbul’daki ya da doğunun herhangi bir şehrindeki değil New York’taki kütüphanelerden araştırarak elde ettiği bilgilerle yazmış olması. Bu romana biraz melezlik katsa da bence burada eleştirilecek şey kendi kaynaklarımızın başkalarında olması. Piri Reis’in dünya haritasını da sonuçta Ayasofya’nın odalarından bulup çıkaran da bir Alman idi. Bana kalırsa bu doğuyu, batının kaynakları ile anlatma durumu kitaba düzgün bir melezlik katmış. Benim Adım Kırmızı’da bu melezlikten olsa gerek bir fark yakaladığıma inanıyorum Orhan Pamuk’un. Kar, Cevdet Bey ve Oğulları ve Kara Kitap gibi romanlarından farklı olarak burada batı ve doğuyu zıt kutuplar olarak değil aksine onları bir bütün olarak ele aldığını ve Kuran’dan bir ayetle de pekiştirdiğini görüyoruz: ‘’Doğu da Batı da Allah’ındır.’’ İki değişik bakış açısı var kitapta: Minyatür, yani çizileni Allah’ın gördüğü şekilde resmetmeye çalışan , doğal olarak doğuyu temsil eden taraf, ve insanların gördüğü gözle resmetmeye çalışan, batıyı temsil eden taraf. ".... Allah’ıma şükrediyorum. Frenk usullerince resmedilseydim beni sahici bir ağaç sanan İstanbul’un bütün köpekleri üzerime işer diye korktuğumdan değil, ben bir ağacın kendisinden ziyade manası olmak istiyorum" Romandaki dikkat çekiciliklere gelirsek de üç konudan bahsetmek istiyorum. İlki Orhan Pamuk’un romanındaki varoluşçuluk izleri. Öyle ki bazı yerlerde gayet açık bir şekilde kahramanların Kafka ve Camus gibi hayatı ve yaşamanın anlamsızlığını sorguladığını, içlerindeki kaçma istediğinin olduğunu görüyoruz. "...hepimize olur: bazen ‘mantıklı düşünüyorum’ diye haftalar, yıllar boyunca hayal kurduktan sonra, bir gün bir şey görürüz, bir yüz, bir elbise, mutlu bir insan ve bir anda hayallerimizin gerçekleşmeyeceğini, mesela o kızı bize hiç vermeyeceklerini, mesela filanca makama hiç getirilmeyeceğimizi anlayıveririz." İkincisi yüzyıllardır doğuda durmak bilmeyen insan kıyımına ve Batı’nın alıp başını yürümesine karakterler üzerinden atıfta bulunması bence çok ince bir işti. Kitabın ana konusunu oluşturan nakkaşlar ve aralarından birinin ölümü okuru hiç sıkmasa da Orhan Pamuk bölümü öyle bir kelimeyle bitiriyor ki insan kendini koltuğa yapışmış ve tekrardan Doğu’yu sorgulamaya başlamış buluyor. ‘’Nakkaşlar kendi aralarında kavgalarını , öldürülmelerini sürdürürken , o arada Shakespeare piyeslerini yazıyordu..’’ Üçüncüsü, bana kalırsa en dikkat çekici ve konuşulmaya değer olanı, ise Kara’nın Şeküre’ye oral seks teklif ettiği sahnedir. İlginç olan nokta şu ki, kitabın sonunda kendisinin de belirttiği gibi Şeküre aslında Orhan Pamuk’un annesinin adıdır. Orhan Pamuk’un bu olayı bir zincirlerden sıyrılma, özgürleşme eylemi olarak kurduğunu düşünüyorum. Bu düşünceyle devam ettiğimde de kendisinin bırakmış olduğu varoluşçu izlerin peşine takılmam daha kolay oluyor haliyle. Yazımın başında hatırlayacağınız gibi Camus ve Kafka’nın izlerinden bahsetmiştim, bu sahne ise bana Ecinniler’deki Kirilov’u hatırlatıyor: ‘’Tanrı aslında ölüm korkusundan duyulan acıdır. Kim bu korkuyu yener, tanrısallaşır.’’ Orhan Pamuk’un bunu yapmasının amacının ‘’gelmiş geçmiş en büyük yazar’’ dediği Dostoyevski’ye karşı vermiş olduğu bir sanatsal tanrılaşma yanıtı olduğunu düşünüyorum. Bu selam çakışı da kendisinin de bir okur olduğunu okura hatırlatarak okurla bir bütünleşme çabası olarak görüyorum. "... çünkü içinizde kalbinize nakşeylediğiniz bir sevgilinin yüzü yaşıyorsa eğer, dünya hâla sizin evinizdir." Damla Yakut Mektuptan Sosyal Medyaya: Bir Kuşağın Yitimi Bugünlerde adına sosyal medya denilen haberleşme platformu insanın duygularını, sevinçlerini ve romantizmini köreltmiyor mu? Bu soru neden durduk yerde zihnime saplandı? Yaşı benim gibi yirmiye yaklaşanlar, kendilerini cep telefonunun, Facebook’un, Twitter’ın, WhatsApp’ın ve Instagram gibi mecraların ortasında buldular. Hâlbuki çok değil yaşı elli-altmış civarında olanlar, kendilerini bir başkasına ifade ederken hemen hemen tek seçenek olarak kâğıt ve mürekkebi kullanmışlardı. Yani mektubu. Kimi zaman da kartpostalı. Üniversitenin ara tatilinde annemin eski fotoğraflarını, mektuplarını ve kartpostallarını koyduğu kutuları birlikte düzenlerken çok eğlenceli saatler geçirmenin ötesinde iki kuşak arasındaki korkunç değişime tanıklık etmiştim. Bir değişim, bir çatışma ve hatta bir mücadele olduğu kesindi. Kâğıt ve mürekkep ile bilgisayar tuşlarının mücadelesiydi bu. Aslında tanıklık ettiğim duygu yüklü benliklerle sıradan benliklerin mücadelesiydi. Oysaki mektup yüzlerce yıldır insanın ortak bir kültür ürünü değil miydi? Hatta bu kültür ürünü lise edebiyat derslerinin müfredatına sokulmamış mıydı? Lise edebiyat derslerinde aşk mektuplarından, edebi ve siyasi mektuplardan uzun uzadıya söz edildiğini dün gibi hatırlıyorum. Geçmişi anlama ve bilme konusunda eşsiz bilgiler sunduğu nasıl da ballandırıla ballandırıla açıklanmıştı. Ne oldu da insanlığın bu ortak kültür ürünü yüz üstü bırakıldı? Hâlâ mektubu savunanlar da yok değil. Eski kuşaktan olup, kâğıt ve mürekkebi henüz terk etmediği anlaşılan felsefeci ve şair Hilmi Yavuz, uzun uzadıya mektubun edebi, felsefi ve ahlaki yönüne işaret ediyor bir söyleyişinde. Hatta söyleşisinin bir yerinde Namık Kemal, Ahmet Hamdi Tanpınar, Ahmet Kutsi Tecer gibi yazarların mektuplarının yayınlanmasının, mektupların mahremiyetini ortadan kaldırdığını belirtiyor (Demirkol, Emiroğlu 120). Bence Hilmi Yavuz’un bu tespiti çok doğru. Fakat bu tür mahremiyetini kaybetmiş mektuplar, belli bir edebi ve siyasi kaygıyla kaleme alınmış olmalı. Oysa sıradan, dikkati çekmeyen insanların gündelik hayatın koşuşturması içinde yazmış oldukları mektuplar öyle mi? Çoğu titizlikle çekmecelerin en diplerinde saklanmış. Hüzün, sevinç, öfke, sevgi, aşk, sıla hasreti gibi insanın yüreğini acıtan, insanı yücelten duygular, bu mektupların her satırına sindirilmiş. Ne hissedilmişse, ne düşünülmüşse samimiyetle anlatılmış. En azından annemin okumama izin verdiği birkaç mektuptan anlıyorum bunu. Ve belli bir mahremiyetle korunduğunu da söylemeliyim. Özellikle de aşk mektuplarının. Bambaşka bir dünyaya kapı araladığı kesin. Elbette üslup, seviye ve nezaket elden bırakılmamış. Duygu yüklü, her satırı adeta ilmek ilmek dokunmuş bu mektupların. Cevapları çoğu kez merak ve sabırla beklenmiş. Gelelim benim kuşağın haberleşmesine. Postacıların yerini, önce internet ve e-mail aldı. Diğer bir deyişle yüzyıllardır kullanılan mektup ihtişamlı, hatta dokunulmaz tahtını kaybetti. Bilgisayar ve/veya cep telefonundan Türkçenin canı okunarak birkaç satırlık yazışmalar yapılmaya başlandı. Annemin mektuplarındaki gibi samimiyet, sevgi, duygu yüklü satırlar terk edildi. Mektuplaşmanın adı mesajlaşmaya döndü. Sayfalar dolusu satırlarla dile getirilen duygular, umutlar, hayaller ve öfkeler birkaç yüz karakterli yazışmalarla yapılmaya başlandı. Günlerce süren merak ve sabır, yerini birkaç saniyelik kelimelere bıraktı. Telefon mesajı ve e-mail biçimini sindirmeye fırsat kalmadan, sosyal medya denilen heyula ile karşı karşıya kaldık. Bu son hamle mektup ve kartpostalı tarihe gömdü gibi. Sosyal medyada yapılan bir paylaşımın altına yazılan kısa bir yorum, konan ufacık bir simge, kişinin görünür olması için yeterli görülmekte. Ne acıdır ki kırk-elli yıl önce kâğıt ve mürekkebin saltanatının sarsılmadığı dönemlerde mektuplara tutkun olanlar da bu değişimden şaşırtıcı bir şekilde etkilendiler. Mektup yazmayı, kartpostal göndermeyi unuttular. Belki de insanı giderek duygusuzlaştıran, tek tipleştiren toplum modelinin tuzağına düştüler. Artık çocuk, yaşlı, genç demeden birçok insan sosyal medyada bir profil sahibi oldu. Kişiler sosyal medya hesapları üzerinden birbirlerini değerlendirmeye, eleştirmeye ve yargılamaya başladı. Yapılan paylaşımlara kalpli bir beğeni ile dokunulmadığında, ufacık bir yorum yazılmadığında, kırk yıllık dostlar (!) birbirlerine küsebiliyorlar. En azından o da karşısındakinin paylaşımına yorum yapmıyor böylece intikamını tatlı bir şekilde alabiliyor. Elbette, mektubun tahtını sallayan sosyal medya platformunda çoğu kez samimiyet, tutarlılık hak getire. Birkaç yıl önce Özgecan Arslan’ı korkunç bir şekilde öldüren katil de Facebook hesabından bolca ayet ve hadis paylaşmıştı. Arkadaşlarını doğru yola çağırmıştı. Öte yandan silahlı bir pozunu sosyal medyada profil resmi yapan birisi de paylaşımlarında sevgi üzerine güzel sözler paylaşmaktan çekinmiyor. Ucuz demagojilerle, sahtekârlıkla, şiddet övücülüğüyle, yalanla dolanla kuşatılır olduk. Mektup satırlarına gizlenen duygular sosyal medya aracılığıyla yapılan yazışmalarla ortalığa döküldü. Duvarlar yıkıldı. Milyonlarca kişinin ruhsal problemlerini apaçık görür olduk. Kişilerin içlerinde taşıdıkları canavar, duvarları yıkıp aramıza karışıverdi. Evet, 21. yüzyıla girerken mektubun saltanatı yıkıldı. Yıkılan sadece mektubun saltanatı mı? Kişilerin duyguları, sevinçleri, hüzünleri de sıradanlaştı. Sararmış mektup zarflarından çıkarak birkaç Facebook beğenisine ve emojiye kaydı, mahremiyetini kaybetti. Yeni kuşak ve ne kaybettiğinin farkında olmayan önceki kuşak, telefon ve bilgisayarın tuşları arasında kitlesel bir yok oluşun eşiğine gelmiş de farkında değil. Kaynakça: Demirkol, Neslihan ve Kudret Emiroğlu, “Böyle Bir Şey Olabilir mi? Hilmi Yavuz’la Mektup ve Mektupsuzluk Üzerine”, Kebikeç, Sayı: 40, Ankara: 2015, s.119-134. Fotoğraflar: https://www.edebiyatciyim.com/wp-content/uploads/2015/10/Mektup.jpg http://serinletici.com/wp-content/uploads/2017/10/emoji.jpg -TRENDEKİ FARKLI SİYAHLAR VE YARGIÇLAR- Hayat, kimin bakış açısındandır sizce? Elbette biz, bu hayatı kendi gözlerimizle, kendi duygularımızla yorumlarız. Fakat içimizdeki bu yorumları ortaya atan; iç yargıcımız da diyebileceğimiz, o ses kimdir? Hatta daha doğrusu, nelerden oluşur? Çünkü bizi biz yapan, aslında bu iç sestir. Kimi ona bir ad verir, kimi “içgüdü” der, kimisi ise “ilham kaynağı” diye hitap eder. Peki, iç dünyamızdaki en yüzeyse haliyle bu bakış açısı bize nasıl şekil verir ve yön verir,? Hareket, canlılığın en temel ilkelerinden biridir. Tanımda bile yazılıdır: “Hareket eden, solunum yapabilen ve besin tüketen her yaşam formu canlıdır” diye. Dolayısıyla her şey harekete bağlıdır bir şekilde. Örneğin, insan hayatını elimize ele alalım. Hiç bir insan hareket etmeden bir şeyler üretebilir mi? “A” noktasından “B” noktasına ulaşmaya çabalamamız tam anlamıyla doğuştan gelir. Sonuçta annemizin içinden dış dünyaya ulaşabilmek için içgüdümüzle kendimizi bu dünyaya gelmeye zorladık. Hareketlilik her zaman aynı oranda olmaz elbette. Kimi zaman çok sakin, rüzgârın hafif meltemi gibi hareketlerle çalışırken, bir bakmışsınız gelgit dalgalarının ortasında tek yelkenli bir sandalla bir problemden diğerine umarsızca kürek çekiyorsunuz. Aslında bir bakıma, bu yaşam düzeni içerisindeki düzensizliğin oluşturduğu denge, bir trenin hareketine benzer. Her zaman, hep aynı saatte,aynı istasyonlara doğru tembelce yola koyulur bir tren. Fakat yoldaki makaslar ve makinistin ayarladığı hız herhangi bir an değişebilir, böylece ulaşılacak sonuçlar ve geçmişten gelen ve geleceğe uzanan zaman akışı da değişir. Görüldüğü üzere, tarihin akışının değişmesi için, yine düşünce tarzının etkisi; yani içimizdeki sesin verdiği kararlara ihtiyacımız vardır. Sonuçta o bize fısıldar, “lokomotifi biraz hızlandır/yavaşlat, yolunu şu makastan sonra değiştir.” diye. Hiçbir canlı mükemmel olmadığı gibi, hiçbir insan da mükemmel değildir. Bu isterse fiziksel bir kusur olsun veya psikolojik bir eksiklik, kimse her işi aynı anda yapabilecek güce sahip değildir. Mükemmel olmaya proglanmamış bir canlının elbette ruhu da mükemmel olamaz. Zaten bu yüzden dünya savaşlarla, ego çatışmalarıyla, yanlış anlamalarla ve kapitalizmle doludur. Çünkü kimse bir diğerini dinlemeye vakit ayırmaz ve içindeki iç bilinç beslenecek yeni fikirlerle ufku genişletemeyince de körelir, cahil bir hale gelir. İlkelleşir, zihnin karanlık köşelerindeki en eski dürtülerimizle beslenmeye başlar. İç sesimizin en çok bel bağladığı içgüdü, en yoğun yaşanan; tüm koyu istek ve zevklerin beslendiği, tüm duyguların içinden geçtiği, şehvettir. Şehvet o kadar güçlüdür ki, bedeni ruhundan ayırıp onu sırf fiziksel dürtüler ile yönlendirebilir. Yani bir şekilde evrenin en kolay hileyle yönlendirme yöntemi aslında insanın içinde saklıdır. Şehvet bu kadar güçlü olduğu kadar, bunun oranında ilgi ve beslenecek olaylar da ister. Ona lazım olan bir eş, sevgili, bir gecelik ilişki veya âşık olunandır. Ama eğer bu diğer kişi yeterli değilse şehvet için, şehvet daha fazlası, daha yoğunu için içimizi kemirmeye başlar. Bir kere başladığında ise, gerisi kolayca gelir ve bir bakmışsınız ki, çoktan başka birinin kollarında bu duyguları tatmin etmeye çalışıyorsunuz. Eğer her şeyi özetleyecek ve bir araya oturtacak olursak, aslında hayatımız fiziksel anlamda bizim elimizde görünse de, aslında daha aşağılarda içimizdeki başka bir güce aittir. Bu güçtür, her gün hayat denilen bize çok yavaş gelen ama aslında bir o kadar da hızlı trenin içerisinde oturup sessiz gözlerle pencerenin ardındaki kendiliğinden yaşananlara, olgulara ve insanlara bakan. Odur siyaha “siyah” diyebilen veya “bu kişi bana yeterli değil” deme gücüne sahip olan. “Duygularının esiri” olmayanlar bile aslında görüldüğü gibi içlerinde bir yerlerde ruhundaki en doğal ve ilkel duygulara bu ses ile bağlıdır. Bu yüzden hepimiz trenin içindeki farklı koltuklardaki farklı “siyah”lar, başka “şehvet”ler, “aldatan”lar ve “yargıç”larız. Aynı trende, aynı istasyona, ama farklı iç seslerle… Merçe Kaan OLCAY BASKI ÇİFTLİĞİÜtopik roman Bin Dokuz Yüz Seksen Dört ile tanınan, İngiliz yazar GeorgeOrwell tarafından yazılmıştır. Roman, fabl tarzında olup totaliter rejimlereeleştirel niteliktedir. Orwell, yazdığı dönemlerde en çok Sovyetler Birliği’ni yanikomünizmi eleştirir.Fabl olduğu için romanın kahramanları hayvanlardır. Hayvanlar, insanlarakarşı birlik olup başkaldırırlar ve çiftliği ele geçirirler. Bunu yapmalarının nedenidaha eşit bir ortamda yaşamak istemeleridir. Fakat sonradan, otorite boşluğunudomuzlar fırsata çevirir. Yönetimi ele geçiren domuzlar, kendi diktatörlüklerinikurarlar ve insanlardan daha baskıcı olurlar. George Orwell, domuzların lideriniStalin olarak betimleyerek onun ve rejiminin kusurlarını ortaya koyar.Her ne kadar yazar, kendi döneminden bir olguyu eleştirse de, zamanıolmayan bir kitap olarak değerlendirebiliriz; çünkü bugüne ve yaşadıklarımıza birayna niteliğinde. Günümüz dünyasında, hala demokratik bakış açısına oldukçauzak yönetimler mevcut. Sosyalizm ve komünizm hakkında detaylı bir bilgimolmadığı için Marksist ve Leninist düşünceyi değerlendirmem mümkün değil.Ama burada önemli olan, elbette isimler değil. Yazar; özgürlükleri kısıtlayantotaliter düzenin, hayvanlar için -halk için- hiçbir zaman faydalı olmayacağınıgöstermiştir.Aslında insanların bu hayvanlardan bir farkı yok; çünkü elde edilen güçkişiyi değiştirir. Herhangi bir toplumu düşünecek olursak, o toplumun başına birkişi ya da hükümet geldiğinde kendi varlığının kalıcı olmasını ister. Bu yüzdenuygulattığı yaptırımlarla kendini koruma altına almaya çalışır veya rakiplerinizayıflatmaya yönelik işler yapar. Romanda geçen Napoleon adlı domuz daSnowball adlı bir diğer domuzu çiftlikten sürdürünce, tek güç olarak kalmasınıfırsat bilerek halka yönelik kararlar almak yerine kendisini ve destekçilerinimuhafaza etmeye yönelik yaptırımlar uygular. Elbette, diktatörlüklerde en büyükçileyi her zaman halk çekmiştir ve bu yüzden, günümüzde bazı diktatörlükdüzenleri bulunsa da tarihte daima diktatörlükler son bulmuştur.Önemli olan bir diğer husus ise George Orwell usta bir yazar olduğunutekrar göstermiştir. Anlam yönünden her ne kadar yoğun ve derin bir kitap olsa dayazar, basit bir hikâye gibi göstermeyi başarmıştır. Ayrıca dili, akıcı ve yalındır.Elbette daha kesin yorumlar yapabilmek için sosyalizm hakkında bilgi sahibiolmak gerekmektedir, ama anlayabilmek için komünizm ve sosyalizm konusundadetaylı bir bilgi sahibi olunması gerektiğini düşünmüyorum. Okuyan herkesin birsonuca varabileceği şekilde yazılmış.Hayvanların, çiftliği ele geçirdikten sonra ilk yaptıkları şey kurallarıbelirlemek olmuştu. Bunlardan biri “İki ayak üzerinde duran herkesi düşmanbileceksin.”di. Şunu herkes anlamıştır ki, olay kaç ayağının üzerinde durduğundeğil, zihnini nasıl kullandığındır. Eşitliği sağlama amacı yerini hırs ve koltuksevdasına bırakmıştır. E sonuçta, akılsızın başın cezasını “ayaklar” çeker.Uzunca bir zaman geçtikten sonra; ayaklananlar öldürülmüş, geridekalanlar ise hangi yönetimin daha baskıcı olduğunu artık idrak edemez olmuştur.Daha önceden belirlenen kurallar kaldırılmış ve tek kural geçerli kılınmıştır:“Bütün hayvanlar eşittir, ama bazı hayvanlar diğerlerinden daha eşittir.” Budurum gerçekten de bugünün totaliter toplumlarında görülmektedir. Demokrasigücü elinde bulunduranlar içindir.Uzun lafın kısası, eşitlik ve özgür düşünce ortamı sadece sözde kalmıştır.MERİÇ BİROĞLU ID: 21301350 TURK-102-18Kaynakça:Orwell, George. Hayvan Çiftliği. Çev. Celal Üster. Basım. 38. Can Yayınları, 2012.Baskı.http://www.kafkaokur.com/2014/08/hayvan-ciftligini-dogru-okumak_11.htmlhttp://klceda.tumblr.com/post/22650424460Hocam simdi 20 kelime kadar boşluk oldu. Onun da kusuruna bakmayın. O yüzden bunu yazıyorum. Güzelbir yazı olduğunu düşünüyorum. Umarım siz de beğenirsiniz. En içten saygılarımı sunuyorum. Hocam esenkalın. İyi günler.Pelin Akbayırlı SİYAH VEYA BEYAZ Çoğunlukla kendimizi ahlaklı bir insan olarak tanımlama eğilimine sahibiz. Bugüne kadar belki de binlerce haber okumuşuzdur cinayetlere, hırsızlıklara dair. Aklımızdan geçen ise genelde sözkonusu suçluların ne kadar ahlaksız, vahşi ve sorunlu olduğudur. Daha ahlaklı bir insan olduğumuzu düşünüp eleştiri bombardımanına tutarız böyle insanları ve içten içe masumluğumuzla, ahlakımızla övünürüz. Bize göre dünya korkunç bir yerdir ve bizden iyisini göremeyiz cam fanusumuzun yansımalarından. Peki kıyaslama kıstaslarımız nelerdir başka insanlarla kendimizi? Kalburüstü bir mekanda yetişmiş, hayatı işinden veya okulundan ve belki birkaç sosyal etkinlikten ibaret olan bir insan; açlık ve sefalet içinde büyümüş, ömrü savaşlarda veya sokaklarda geçmiş bir hırsızdan daha mı ahlaklıdır? İnsani değerlerimizi hangi raddeye kadar muhafaza edebiliriz ve aç kaldığımızda, işkenceye veya iftiraya uğradığımızda, özgürlüğümüzü kaybettiğimizde yapabileceklerimizin sınırları nelerdir? Esaretin Bedeli’ni izlemeyen pek fazla kişi yoktur herhalde. Filmi izleyince ben de pek çok kişi gibi etkilenmiş ve kendimi sorgulamıştım. Andy’nin yerinde olsaydım onun kadar metanetli davranıp ‘iyi’ bir insan olmaya devam edebilir miydim yoksa hapishanedeki diğer mahkumlar gibi gaddarlaşıp insani özümü yitirir miydim bilemiyorum. Ancak insanlara bakış açımı değiştiren bir film olduğu yadsınamaz bir gerçek. Ben de birçok insan gibi ‘iyi’ bir insan olduğumu düşündüm çoğu zaman. Kendi hatalarımı önemsiz addedip görmezden geldim veya başka insanları hatalarıma sebep gösterdim. Farklı hayatlar yaşayan insanlara karşı kınayıcı bir bakış açısına sahip oldum ve kendi ölçütlerime göre sınıflandırdım. Ama şimdilerde, biraz daha derine indikten sonra görüyorum ki hiçbir şey siyah veya beyaz değil. Her insanın kendine özgü bir geçmişi, yetişme tarzı, aile yaşantısı var ve bunların hepsi insan psikolojisinin şekillenmesinde önemli etkenler. Bir insanın en ufak bir davranışının arkasında bile onlarca yıllık yaşanmışlık, pişmanlık belki de haksızlığa uğramışlık yatıyor. Bir suçu bir haberde okuduğumuzda veya bir insanın hatasına şahit olduğumuzda sadece o insanın hayatından küçük bir kesiti görmüş oluyoruz aslında. Hatta suç ve ahlak üzerine romanlar okuduğumuzda her karakteri detaylı bir şekilde inceleme fırsatı buluyoruz ve karakterleri pek çok yönden görüyoruz. Herhangi bir karakter çok ‘iyi’ ya da çok ‘kötü’ olmaktan çıkıyor ve yaşadığı hayata göre onu değerlendirmeye başlıyoruz. Elbette yine de hırs, doyumsuzluk, üstün gelme çabası insan doğasına uzak kavramlar değil. Bu nedenle bütün davranışlarımızın yükünü geçmişimize yüklemek de doğru gelmiyor bana. Ancak bu duygular tüm insanlarda ortak olduğu için başkalarını hor görmenin saçmalığı da ortaya çıkıyor. Her insan zaman zaman hata yapıyor fakat kimisininki sadece küçük zararlarla sınırlı kalırken kimisininki bütün hayatına bedel olabiliyor. Filmi izlerken Andy’e hayranlık duyuyoruz –en azından ben duymuştum- çünkü yaşadığı eziyetlere rağmen insani özünü korumayı başarıyor ve çevresindeki mahkumlara ışık tutarak onlara da hatırlatıyor. Zalim olarak adlandırdıklarımızı bile etkilemeyi başarıyor ve siyahın içine biraz beyaz katıyor. İşte bana göre iyi bir insan olmanın temel ölçütü de zor zamanlarımızda verdiğimiz tepkiler. Andy’i diğer mahkumlardan ayıran ve sonunda kurtuluşa ulaşmasını sağlayan da buydu bana göre. Filmde işlenen genel tema umut olmasına karşın bu umut yalnızca hapishaneden kurtulup özgürlüğe ulaşmanın umudu değil, aynı zamanda insani özünü koruma yolundaki umuttu bana kalırsa. Elbette herkes izlediklerinden farklı çıkarımlarda bulunabilir ama ben insanlığın temel duygularına ışık tutan bu filmde ‘iyilik’ veya ‘kötülük’ gibi kavramları yeniden sorguladım ve kendime yukarıdan bakma fırsatını yakaladım. SEV BENİ Ayça Gürsoy Sanat aracılığıyla eleştiri modern düzende çalan tüm müziklerin arasında farklı bir ritim, ölümlü Tanrıların yaratıcılığına sığınan farklı bir renk haline geldi. İngiltere sokaklarında hiç beklemediğiniz bir anda, hiç beklemediğiniz bir yerde Banksy’in duvar resimleriyle karşılaşabilir, bu sayede var olan düzeni bir kaç saniyeliğine de olsa sorgulama şansı yakalayabilirsiniz. Banksy’nin eleştirel perspektifine göz atarken aynı zamanda da basit ama beklenmedik yapıtlardan oluşan sanat eserlerinin tadını çıkarabilirsiniz. Yukarıda bulunan ve küçük bir oğlan çocuğunun mutsuzluğunu betimleyen eser bizleri gündelik hayatımızda önemli bir yeri olan sosyal medyayı sorgulamaya itiyor. Gelişen teknolojik imkanlar iletişim alanında dev yatırımlar yaparken, kulağa oldukça masum bir eğlence aracı olarak gelen sosyal medya platformları sandığımız kadar zararsız olabilir mi? Bana kalırsa, cevap kesinlikle hayır. Kullanıcıların yoğunlukla genç populasyondan oluştuğu sosyal medya hesapları, ne yazık ki bireylerin beğenilme, sevilme gibi temel dürtülerini sanal bir yoldan tatmin etmeye çalışarak, hali hazırda sosyal iletişim becerileri kısıtlanmış jenerasyonların psikolojik sağlıkları açısından ciddi bir tehlike oluşturuyor. Hafızanızın en tozlu raflarına, en eski hatıralarınıza bir göz atmaya ne dersiniz? Anneniz tarafından karşılıksız olarak sevildiğiniz, bebekliğin verdiği sevimlilikle herkes tarafından beğenildiğiniz günlere geri dönelim. Takdir edilme dürtüsü ve sevilmenin beraberinde getirdiği doyum duygusunu o günlerdeki kadar yoğun yaşayamadığınızı fark etmişsinizdir. Tam da bu sebeple varoluşumuzun temel yapı taşlarından biri olan sevilme arzusu, Banksy tarafından küçük bir çocuğun mutsuzluğuyla dile getirilmiştir. Gün geçtikçe gerçek hayat kavramından uzaklaşan yaşamlarımız, elimizden hiç ayırmadığımız cep telefonlarıyla daha da can sıkıcı bir hale geldi. Sabah uyanır uyanmaz kontrol ettiğimiz Instagram hesaplarımız, arkadaşlarımızın doğum günlerini kutladığımız Facebook sayfalarımız, nerede olursak olalım vazgeçemediğimiz Twitter fenomenlerimiz bizlere renkli ve eğlenceli birer dünya sunmayı vadediyorlar. Ancak sosyal medyanın iletişim uğruna açtığı kapıların ardında bizleri yalnızlık, asosyallik, depresyon ve anksiyete bekliyor. Yüklenen her fotoğrafın, paylaşılan her cümlenin altında beğenilme, takdir edilme ve sevilme arzusu yatıyor. Bazen kim olduğunu bile bilmediğimiz takipçilerin veya iyi bir ihtimalle Almanyada yaşayan kuzenimizin yengesinin kızının fotoğrafımıza bir beğenilik katkıda bulunması ne zaman bu kadar önemli oldu bizim için? Yüzlerce yıldır en mahrem kabul edilen anlar, sergilemenin görgüsüzlük sayıldığı lüksler niçin günümüzde korkusuzca, hiç tanımadığımız insanlara altın bir tepside sunuluyor? Sosyal medyanın ve modern yaşamın kapanına sıkıştığımız son bir kaç yılda ne yazık ki yalnızlığımızın yegane çaresini sanal yollarla sevilmeye ve beğenilmeye bağladık. Bu nedenle sayısı binlere ulaşan takipçilerin, süslenmiş ve abartılmış sanal hayatların ve gerçek üstü güzellikteki içerikleri barındıran sosyal medya profillerinin de etkisiyle yetişkin olarak adlandırdığımız herhangi bir bireyin, Banksy’nin eserindeki çaresiz çocuğa dönüşmesi kaçınılmaz bir son haline geldi. Yazımın sonlarına yaklaştıkça Banksy’nin eserinin bana neden bu derece ilginç geldiğine ve bu eserle hayatım arasında nasıl bir bağlantı kurduğuma da değinmeden edemeyeceğim. Babannemin hiç bıkmadan anlattığı bir hikayeye göre, dört veya beş yaşındayken tüm gün dışarda gezerek geçirdiğim, küçük bir çocuk için çılgın maceralarla dolu bir günün ardından eve oldukça üzgün dönmüşüm. Dedem, ‘‘Noldu kızım neden bu kadar mutsuzsun?’’ diye sorduğunda, ‘‘Mutsuzum çünkü, bugün bana kimse çok güzelsin demedi,’’ diye cevap vermişim. Kulağa oldukça saçma gelen bu şımarık küçük kız, nedense modernize edilmiş hayatla eşleştiriliğinde sevilmemek, beğenilmemek ve takdir edilmemekten muzdarip Banksy’nin küçük oğlan çocuğundan pek de farklı sayılmaz. Siz ne dersiniz? Kaynakça: Banksy, İngiltere. İLAYDA BERİL ASLANTAŞ APARTMAN BOŞLUĞU Aslı Akarsakarya’nın etkileyici romanı “İçeride Kalanlar”; “dün” , ”bugün” ve “yarın” şeklinde kurgulanarak okuyucuyu “zaman” kargaşasından kurtarıyor. Aynı zamanda tüm olayların bir apartmanın içerisinde geçiyor olması ve tek mekânın bu apartmanın daireleri olması bir romanın önemli ayaklarından birini oluşturan “mekân” unsurunu da sabit kılıyor. Romanda beğendiğim diğer bir husus kitapta tüm olayların gidişatına, duygu durumlarına ve içsel çıkarımlara uygun renk, koku, ses ve doku imgeleri verilmiş olmasıdır. Duyu organları hareketlendirilen okuyucu, romanı daha çok “hissederek” okuyor. Daha önce okuduğum romanlara kıyasla duyu organlarının bu denli etkileyici bir şekilde kullanılmış olması bana eşsiz bir edebiyat deneyimi yaşattı diyebilirim. Tüm roman “kar” izleği etrafında dönüyor; karın rengi, soğukluğu ve kokusuzluğu kullanılarak “ideal dünya” çiziliyor. Öyle ki kitabın “dün” bölümünde kara duyulan özlem, karın yarattığı sakin atmosfer ve yarattığı sessiz hava betimleniyor. Aynı zamanda kitapta zıtlıklara sıkça yer verilerek anlam güçlendiriliyor. Örneğin; morg, cenaze aracı, evin karanlık köşesinde ölüme terk edilmiş bitkiler, soluğu enseden çekilmeyen bir katil gibi sıkça ölümü çağrıştıran söz öbekleri kullanılırken diğer yandan “kar” izleği bolca tekrarlanarak saflık, temizlik ve yeni bir yaşama başlama isteği sunuluyor. “Koku” romanda anlatımı güçlendirmek için kullanılan bir diğer unsur. Yaşanan olayların yarattığı duygu durumlarına uygun kokulara yer verilerek okuyucu bu duygu durumunun içine sokuluyor. İstenmeyen ve korkulan bir hamileliğin anlatılması sırasında hamilelik testinin deterjan kutusuna saklanmış olması yine anlatılmaya çalışılan zıtlığı hissederek okumama yardımcı oldu. Bu sırada “banyonun loş ışığı” da anlatımı güçlendiriyor. Apartmanda yaşanan çarpık olayların anlatımında etrafı pislik götürmesi, etrafta asılı çamaşırlar, dağınık ütü masası gibi söz öbekleri zihnimde karanlık ve karışık bir görüntü uyanmasına sebep oldu. “Bugün” kısmında artık istenen ve özlenen kar yağıyor, apartman metrelerce kar altında kalıyor ve dairelerinde birbirinden habersiz yaşayan insanlar birbiriyle tanışmak, konuşmak, paylaşımda bulunmak zorunda kalıyor. Bu bölüm beni en çok heyecanlandıran, ilgimi celbeden ve bence romanın yükseliş yaptığı kısım. Dışarıda yağan karın saflığına zıt olarak apartmanın içi kötülük, yozlaşma ve çarpık ilişkilerle dolu. Kanımca bu ilişkiler duyu organlarının gerçekçiliği vasıtasıyla ustaca yazıya dökülmüş ve anlam kuvvetlendirilmiş. İlk bölümde duyulan yüksek sesler bu bölümde kahramanların yastığı yüzlerine iyice basarak kendilerini dış dünyadan soyutlama isteklerini arttırıyor. “ Ne karanlık bugün hava, evde hiç ışık yok” , “Dünya şeffaftı o gün, belli. Renkler yok, çizgiler yok” gibi renk ve ışık unsurları öne çıkarılmış. Bu bölümde kullanılan “koku” ilk bölümden farklı olarak daha keskin ve güçlü çizgilerle betimlenmiş. Yaşanan duygu durumu değişimlerinde, olumsuz ve ağır hava yaratılmaya çalışırken soğan ve sidik kokulu apartman, turşu benzeri sarımsak aromalı bir surat, tükenen yeşil boya yüzünden bitmeyecek tablo gibi anlatımlar apartmanın içerisinde yaşıyormuşum hissine kapılmama neden oldu. Romana dair hoşuma giden ve farklı gelen bir diğer unsur ise duygu durumlarına şarkıların eşlik ediyor olması. “Bir Garip Kederdeyim”, “Elveda Meyhaneci”, “Allah’ım Bu Nasıl Şey Sarhoş Olamıyorum”, Kimseye Etmem Şikâyet”, “Ağlarım Ben Halime” gibi şarkı sözleri romanın farklı kısımlarına serpiştirilerek bana hoş bir deneyim yaşattı ve o karanlık duyguların arasında bir gülümseme yarattı. Kanımca farklı dairelerdeki farklı insanların hayatına ancak bu kadar güzel dokunulabilirdi. Birbirinden farklı hayatlar ortak bir potada eritiliyor: ölüm. Tüm karakterler içinde ölüm olmayan hiçbir konuya ilgi duyamıyor ya da tüm konular en sonunda ölüme getiriliyor. Bu yapılırken koku, ses, ışık başarıyla ilintilendirilerek okuyucu hikâyenin içine çekiliyor. “Dünya neresidir? Bu apartmansa, battı” sözcük öbeği kitabın ana fikrini oluşturuyor. Aslı Akarsakarya’nın romanın tümüne hakim olan akıcı ve yalın dili ve sürükleyici anlatım tarzı yazarın diğer romanlarını okumam için beni heveslendirdi. KAYNAKÇA: Aslı Akarsakarya, İçeride Kalanlar, Okuyan Us Yayınları, 1.Baskı, Şubat 2016 https://asliakarsakarya.wordpress.com/ Firdevs Erdoğan KAYIP ÖLÜM(ÜM) Ben kayıplarımla tanıştım geçen gün bir kitabın kapağını açınca. Uzun süre önce kaybettiğim sandığım, varlığından bir haber olduğum, ‘beni bulsan mı artık ya’ diye sürekli bana bir kıymık gibi batıp beni dürten kayıplarım varmış. Görmezlikten geldiğim ama aslında benden bir parça olan üstünü toz kaplamış negatifliklerimle tanıştırdı beni bir kitap, daha doğrusu bir ayna. Karşılaştığım en umutsuz, ‘ben mutsuz sonla biteceğim’ diye bas bas bağıran bir kitap adıyla hem de: Bir Çöküşün Öyküsü. Bir çöküş ama fazlalıklardan kurtulup olması gerekene indirgenmiş bir çöküş. Çökerek yükselmek... Kitabı arkasını bile okumadan adından dolayı seçtim. Başlığı görünce alaycı bir gülümseme yerleşti yüzüme. Yazarın dikkat çekmek için başlığı yazdığı barizdi. Yazarın sesini duymuştum. Severdim böyle şifreli anlaşmaları, anlaşılmaları. Belki de kitabın fısıldamasını duymuşumdur, hepsi benim hayal gücüm de olabilir bilemiyorum. O kitabın bir fısıltısı vardı. Duymuştum, duyumsamıştım. ‘’Beni okurken güzel olaylar, mutlu sonlar bekleme. Beklentini düşür ki beni anlayabilesin.” diyordu resmen. Ben de dediğini yaptım. Emir kitaptan geliyordu uygulamak gerekirdi. Tiksinerek ve korkarak okumaya başladım önce. Tam da istenildiği gibi. Karanlık, örümceklerle kaplı bir labirente girmek gibiydi. Ama okudukça değişti her şey, aydınlandı bir berraklık geldi. O girişteki karamsar bulutlar yok olup etraf bir cennete dönüştü. Fakat okudukça okuyamadım, sayfalar çevrilmedi, takip edemedim, ilerleyemedim. Önceki sayfalara geri dönmek zorunda kaldım hep. Okuduğum kısımları beni bırakmıyordu, ‘sen burayı okudun ama kendinde bulmamışsın ki okuduklarını’ diye fısıldıyordu. Kayıplarımı bulmaya başladım böylece yavaş yavaş, adım adım. Unutmak istediğim kayıplardı hepsi. Baş karakterin başından geçen her olay bende bir kayıp bulduruyordu. İlk olarak küçükken neden resmi yapmayı bırakmak zorunda kaldığımı buldum, sonra neden annemin kırmızı tenceresinde yapılan yemekleri yemediğimi. Böyle küçük, önemsiz ama aslında hayatımı şekillendiren üzerinde hiç düşünmediğim kayıplarımı buldum. Geçmişimdeki karanlık noktalar aydınlandı, beni aydınlattı. Üzerinde vazgeçilmişlikler birikmiş, bir türlü göremediğim kayıp nedenlerimi okurken gösterdi bana kitap ve o kayıp olanları tek tek eliyle koymuş gibi bulup karşıma çıkardı. Kitapta her gelişen olayla bir köşe başında çarpıştık filmlerde iki insanın ansızın birbirine çarpışıp tanışması gibi. En başta olay acıklıydı ama bana bambaşka kapılar açtı, sundu. “Evde bir ölü var, farkında değil misiniz? O benim.” (Zweig, 2019, s.36) bir cümle aynı anda hem bu kadar acıklı hem de özgür olabilirdi. Bu cümleyi okuyunca durdum, algılayamadım, şok içinde kaldım, durdu her şey bir an. Kafamı kaldırıp tavana bakakaldım. Düşündüm. ‘Acaba yanlış mı algıladım, kafamı eğip bir daha mı okusam?’ diye sorgularken kafamı eğme gücü bulamadım kendimde. İçimdeki ölüyü görmüştüm bu cümleyle. Bir ölü varmış ruhumda, farkında değilmişim. Ölmüş bir şey bir süre önce, kokuşmaya başlamış. Anladım sonra üzerimdeki hayata bakışımdaki karamsarlığın nedenini. Ölmüş bütün tutkularım, isteklerim, heyecanlarım. İçimdeki hayata merak içinde bakan, ‘acaba şimdi canımız ne istiyor’ diye denemekten korkmayan çocuk ölmüş. Gömememişim onu, fark edememişim kayıp olan ölümümü. Buldum sonunda onu. Gerçi ben bulmadım, okuduğum kitap buldurdu bana. Onu kaybettiğim gibi tek başıma da bulamadım. Kitapları bu yüzden severdim. Hep bir rehber olurlardı bana. Yine bir rehber bulmuştum. Ama acı, kaba bir rehberdi. Sancılarım oldu okurken. Herkesin: “Kısa sürede bitirdim, tam çerezlik bir kitap, hızlı hızlı okursun.” dediği kitabı ben okuyamadım. Yeri geldi bir yokuşu koşmuşçasına durdum, nefes nefese kaldım. İlerleyemedim. Bunun neden böyle olduğunu hala sorguluyorum. İşlenen olayları düşünüyorum tek tek. Bulamıyorum. Bitirdikten sonra tekrar başlıyım dedim, başlayamadım. Başlayınca acı çeker gibi hissettim. Tekrar o kayıp arama labirentine hazır değildi ruhum. Bu kadar yorgunluk yeterdi bana. Bu yazıyı yazarken de sancılıydı her şey. Yazarken o kitabı okuduğum sancılı süreçlerime geri döndüm. O böbrek taşı dökmesine eş değer, ruhuma doğru yanımdaki rehberimle çıktığım yolculuğa tekrar çıktım. Yazarken tekrar yoruldum, nefes nefese kaldım. Bu yazı da o yüzden bu kadar gecikti. Yazamadım günlerdir. Ama mutluyum o kitapla tanıştığım için. Ölümüm’le nasıl tanışırdım onu okumasaydım? KAYNAKÇA -Zweig, S. (2019). Bir Çöküşün Öyküsü. İstanbul: İş Bankası Kültür. GÜÇ SAVAŞLARI İnsanlığa dair anlatılan ilk hikayeler hep küçük savaşlar, anlaşmazlıklar üzerine kuruludur. Daha güçlü olabilmek için birleşmeye başlayan ilk insanlar zamanla daha güçlü olabilmek için öldürmeye başlarlar. Günümüzde de devam eden bu akıl almaz güç savaşı milyonlarca yıllık bir temele sahiptir. Önce kendini korumak için öldürmeye başlayan insan zamanla öldürdükçe hissettiği gücün esiri olup daha güçlü olmak için öldürmeye başlar. Hangi uygarlığa, hangi coğrafyaya ait olursa olsun bilinen tüm köklü destanlar birilerinin diğerlerini öldürüp şan, şöhret, güç elde ettiği hikayelerden oluşur. Bizim coğrafyamızdan da önemli kesitler sunan İlyada Destanı buna verilebilecek en güzel örneklerden biridir. Destan okumak kolay olmadığından olsa gerek bu eseri basitleştirerek yeniden yorumlayan H.L. HAVELL, İlyada'nın Öyküsü kitabında bizlere tarihin en şanlı güç savaşlarından birinin kapılarını açıyor. İnsan öldürerek şan, şöhret, güç kazanılabileceği düşüncesi bana hiç mantıklı gelmese de bildiğimiz bunca epik hikaye ve karakterler bu fikrin doğruluğunu ispat ediyor. Güç kavramının peşine düşüp acımasızca önüne geleni katleden insanın aklına ancak bu şekilde ölümsüz olabileceği fikrini kim soktuysa insanlık tarihine verdiği zararın umarım farkına varmıştır. Kitabın en önemli kahramanı olan Akhilleus'un ölümsüz kalabilme uğruna girdiği savaş asla unutulmamıştır fakat bu savaşta başkalarının anlamsız hırsları uğruna ölen insanlar hemen unutulmuştur. İnsanlık tarihi de böyledir; zalim, hırslı insanların güç savaşlarını yazarken bu uğurda harcanan masum insanlardan asla bahsetmez. Güç merakı hepimizin kanına öyle çok işlemiştir ki bilim adamlarından, devrimcilerden, sanatçılardan çok savaşçıları hatırlarız hepimizin. Tarihten önemli birini söyle, şeklinde bir istekle karşılaşırsak Leonardo Da Vinci'den, Einstein'dan, Can Yücel'den, İbni Sina'dan önce Büyük İskender, Cengiz Han gibi isimler gelir aklımıza. "İlyada'nın Öyküsü" sadece şöhret için Hektor'u öldüren Akhilleus'tan bahsederken bu ölümsüzlük için öldürmek gerçeğini acı bir şekilde gözler önüne seriyor. Tarih, günümüz insanı için en büyük kaynak, insanlığın gelişimi büyük bir perspektiften bizlere sunarken maalesef yok olan insanî duyguları da göstermekten kendini alamıyor. Böylesine dikte edilmiş bir algıyı yıkmak, insan öldürmeyi güç ve ölümsüzlüğün anahtarı olarak gören görüşü yok etmek tarihi silmeye kalkmak kadar büyük ve imkansız bir hareket olacaktır. Fakat ne kadar imkansız olursa olsun geçmişi geri getiremesek de geleceği kontrol altına alabilmek adına bu görüşü bir yerinden yıkmaya başlamak lazım. Aksi takdirde işler İlyada'nın Öyküsü'nde anlatıldığı kadar basit ve ilkel olmayacak, her ülkenin bir Hiroşima'sı oluşacak. Eskiden komşu ülkeler arasında olan güç savaşları artık farklı yarım kürelerdeki ülkeler arasında bile çıkabiliyor. Büyük devletler kendi güçlerine güç katmak adına küçük devletleri ve onların halklarını gözlerini kırpmadan harcıyorlar. Günümüz devlet başkanları İlyada'nın Öyküsü'ndeki Agemennon'dan bin kat daha zalim maalesef ve bunun bir sonucu olarak insan öldürmekte bin kat daha başarılılar. İnsanlığın bitmek tükenmek bilmeyen güç savaşları maalesef milyonlarca can aldı ve almaya da devam ediyor. Akhillus ile beden kazanan ölümsüzlük aşkı bu kitapta çok güzel işlenmiş. Günümüzde de bu aşkı bir türlü dinmeyen devlet başkanları yüzünden pek çok insan insanlık dışı durumlarla karşı karşıya kalıyor. Öyle ki artık bir gazetede kıyıya vurmuş bir bebek cesedi görmek dünya için normalleşmiş durumda. Bu anlamsız hırslar ve onlar uğruna harcanan hayatların bir son bulması adına tarihte sanatıyla, bilimiyle, zekasıyla öne çıkan isimlere günlük hayatta daha fazla yer verilmesi kanaatindeyim. Dünya'nın Einsteinlara ihtiyacı var, Büyük İskenderlere değil! REMZİYE ATABEK Mert Acar 21601458 Bir de Böyle Çek Ferdiyetçilik bulutunda nefes almanın bir yolu olarak toplum hayatına girmiş olan sosyal medyanın, gerek oluşturduğu otoportre kaygısı, gerek ise mükemmeliyetçi duyguların kabartılması ile insanların hayatlarını zorlaştırması her zaman zorlama birinci dünya problemlerine bir örnek olarak gözüme çarpmıştır. Yaklaşık yarım saat süren telefon ekranındaki günlük baş parmak egzersizim bittikten sonra aklımda bu düşüncelerle alıyorum Betül Tarıman’ın “Rüzgarın Azabı”nı. Yazarın ilk mısraları ise derin derin iç muhakemeye dalmama yetti: hayat madeninde acele çekilmiş fotoğraf kadar yerim1 Sözlerin acıttığı (!) duygusal çöküntülerle büyüyen çağın gençliği her ne kadar “hayat madeni” kavramındaki mücadele ve savaş algısıyla çatışsa da kişisel özgünlük arayışı birebir bağdaşıyor kafamda bu sözlerle. Kendimi o fotoğraf gibi hissediyorum yaşadığım çevrede sosyal medya konusu açıldığında. Öyle ki geçen haftalarda tanıştığım bir kaç arkadaşımın bende bıraktığı ilk izlenim ile sosyal medya kişiliklerini yan yana koymak çok absürd bir karşılaştırma olarak kalıyor. Bu konu üzerinde kendimce kurduğum sebep - sonuç ilişkisi ise şöyle: İnsan her ne kadar bir kitleye hitap etse de bilgisayarı veya telefonu başında o an oluşturduğu kişisel balonu dışarıya nasıl göstermek isterse öyle tasarlama fırsatına sahibin olduğunun farkında. Bahsedilen fırsatın öyle boyutlara uzatıldığına şahit oldum ki fotoğrafları tanıyamaz, yazılanları anlayamaz halde buldum çoğu kez. “Ya olduğun gibi görün, ya da göründüğün gibi ol.” demiş Mevlana. Çok doğru: Bir kişiliği olmalı insanın. ben rüzgârın azabıyla hatıralara ilmeklenen aklımın aldığıyla almadığı arasında2 Kişilik dendiğinde sözlerin ne çağdaştırdığı veya giyim tarzını kastetmiyorum kesinliklle. Kişilik dendiğinde hayat tecrübelerinden harmanlanan, acılalara, çoşkulara verilen tepkilerin içindeki boşluğu doldurmasını kastediyorum ben. Oluşturulan sahte balondan bozma ve kişiyi kendi felaketine sürükleyen kasvetli yolculuğun sonunu değil asla. Bu nedenledir sanırım kendi hesaplarımda hiç bir şey yok. Tam anlamıyla hiç bir şey. “Aklımın aldığı” da bu o yüzden. Ben tanıdığım insanların orda paylaştıkları içeriğe yorum yapmazken etkileşemediğim bir platforma özel, gerçekten doğum günüm gibi özel, hayatımdan parçaları nasıl koyacağımı şaşırmış durumdayım. Düşündüğümde “en güzel hayat” yarışında kendime bir yer bulamıyorum da diyebilirim sanırım. Yarışa girmemek ise kaybetmek sayılmaz benim lügatımda. Gelin görün ki yediden yetmişe gözünü hırs bürümüş toplumumuz yarışın içerisinde kendini kayberderek görmenin ezikliğini rol model hayatların var olduğunu bilmenin azminde boğmaya çalışarak sahte depresyonların arasında bir Pazar pikniğini gözleri ve sofra arasında bir ekransız geçiremiyorlar. Yazık. Tabi bir başka sıkıntı da bu. “Ne kadar kasıldın sen hiç fotoğraf çekmiyor musun?” diyorsunuz emin. Çekmez olur muyum kamera teknolojisinden haberim olduğundan beri yaşadığım hayranlığı şöyle 1 (Tanrıman) 2 (Tanrıman) Mert Acar 21601458 açıklamak isterim: Şu güne kadar bir konserde bir video dahi çekmedim! Gelin görün ki ailemizin en önemli anılarının karelerini isteyen biri olursa akla ilk gelen insanın benim olmam ise bu konuya alışılmışın dışındaki bakışımı açıkça ortaya koyar eminim. Ben, elimdeki icadın mucidinin hangi tutkuyla işe girişip gecesini gündüzüne kattığını düşünerek uygulamamı açıyorum. Bir mum dumanına karışan dileği somut hayatta cebine atıp hayatının en kasvetli anında içine çekmek isteyen mucit laboratuvarına girer ve nefessiz çalışmaya başlar. Sonra bulduğu kamerayla bunun hazzını kokulu mektuplara gömüp mantar panolarda yaşar. Bir yemeğin 300 fotoğrafı çekilerek dumanındaki arkadaş sohbetini gerçek hayatta da kaçırmanın nedenin rasyonel aklımın bir kıvrımında iştirak edildiği an beni de selfilerden selfilere koşarken bulabilirsiniz. Kesinlike ve kesinlikle gülümsüyor olacağım. Bahsi Geçen Eserler Tanrıman, Betül. Rüzgarın Azabı. İstanbul: Yapı Kredi Yayınları, 2015. Tarkan Ata KAN Ölüm ve Yaşam Morte e Vita, Gustav Klimt Ölüm ve yaşam, Dünya üzerinde ya da belki de Dünya dışındaki gezegenlerde yaşayan herkesi yakından etkileyen iki kavram. Herkesi bu kadar etkilemesi, beni bu konu hakkında normalin de üzerinde bir yoğunlukta düşünmeye itiyor bazen. Koltuğa oturup gözümü kapatıyorum ve düşünüyorum. Hissedebildiğim, düşünebildiğim ya da zihnimde canlandırabildiğim her şey yaşamla ilgili. Aklıma ölümü de getirebiliyorum; fakat ölüm de yaşamın bir parçası. Arkadaşlarımla Viyana’ya geziye gittiğimizde bizi en çok heyecanlandıran şeylerden biri de Klimt’in tablolarını görecek olmamızdı. Müzeye girdiğimizde bütün tabloları heyecanla incelerken, karşımıza Morte e Vita, yani “Ölüm ve Yaşam” adlı bu tablo çıktı. İnternette gördüğümden çok daha farklıydı. Aslında tablo internette gördüğüm tablonun aynısı olsa da farklı olan bende bıraktığı duygular oldu. Çok büyük bir tablo olmasının yanı sıra fırça darbelerini ayrıntılarıyla görmek, bana tablonun nasıl çizildiği hakkında bilgiler verdi. Tablo o kadar ayrıntılı ve o kadar güzeldi ki karşısında saatler de geçirsem sıkılmayacak gibi hissediyordum. Tabloyu ayrıntılı olarak incelemeden bile, bakar bakmaz çok değişik duygular hissettirdi bana. Bir tarafta ölümün karanlığı ve duygusuzluğu, diğer tarafta yaşamın huzuru, üzüntüsü ve sevinci... İlk bakışta bile kendi yaşamımla bağdaştırabildim. Her gün onlarca değişik duygu yaşıyorum ve arkadaşlarımla iletişim kurup yeni insanlarla tanışıyorum. Otobüse yetişebildiğim için seviniyorum ya da sınavdan aldığım nota üzülüyorum. Kendi bakış açımdan çıkıp biraz daha uzaktan baktığım zaman tüm dünya kocaman bir kargaşa içinde günler, aylar ve yıllar geçiriyor. Kendi bakış açıma döndüğüm zaman, tüm bunların bir yanılsama olduğunu fark ediyorum. Bütün bu kargaşa bir yanılsama ve hangi duyguları yaşarsak yaşayalım, her şeyin sonunda duygusuz bir ölüm bizi bekliyor. Tablonun ayrıntılarına baktığım zaman ise daha da büyüleniyorum. Yaşamı sembolize eden sağ tarafta yaşanılan duyguların yoğunluğu neredeyse kusursuz bir şekilde yansıtılmış. Yeni doğmuş bebek, yaşamın devamlılığını simgelemiş. Resmedilen herkesin birbirine sarılmış ve iç içe olması bana hepimizin yaşama ne kadar bağlı olduğumuzu düşündürdü. Herkes sanki birbirini yaşamda tutmaya çalışıyormuş gibi sıkıca tutmuş. Bu ayrıca bana, ne kadar farklı ya da diğer insanlara uzak olduğumuzu düşünsek de diğer insanlarla sürekli fiziksel ve zihinsel temas içinde olduğumuzu hatırlattı. Ayrıca, dikkat ettiğim bir diğer kısım da yaşamın nasıl tek bir parça halinde resmedildiğiydi. Hayatımızda herkesi farklı gruplara üyeymiş gibi düşünebiliyoruz. Örneğin, arkadaşlarım ve kendimi diğer insanlardan farklı bir grup olarak görüyorum. Sevmediğim ya da tanımadığım insanları ise kendi grubumdan uzakta bambaşka bir grup olarak düşünüyorum. Tabloda ise, yaşamın her bir parçası tek bir bütün olarak resmedilmiş. Hüzün, korku, nefret, mutluluk ve heyecan; her ne kadar farklı duygularmış gibi düşünülse de aslında hepsi yaşama ait ve yaşamın içinde bir arada, hatta iç içe bulunuyorlar. Ölümün bende bıraktığı duygular ise daha farklı. Ayrıntılara bakınca dikkatimi çeken ilk şey yaşam ile aynı boyda olması ve genel olarak bakıldığında sanki yan yana geldiklerinde birbirilerini tamamlayacak gibi görünmeleri. Bu bana yaşamın her parçasının ölüme aynı uzaklıkta olduğunu ve yaşamın ölümle tamamlandığını düşündürdü. Ölümün bu kadar duygusuz ve hazır beklemesi beni önce biraz gerdi. Çünkü aklıma hemen yine kendi hayatım geldi. Bu yanılsamanın yanında bizim göremediğimiz bir ölüm bizi hazır ve duygusuz bir şekilde bekliyor. Sonra aslında bunun beni germek yerine dünyanın yanılsamasından kurtulmama bir olanak sağlayacağını düşündüm. Ölüm ve Yaşam tablosu bende çok ilginç duygular bıraktı. Bazıları beni umutsuzluğa ve mutsuzluğa sürüklese de bazıları içimi rahatlattı. Fakat her ne olursa olsun bu tabloya bakmaktan ve yeni şeyler keşfetmekten asla sıkılmayacağım. Kaynakça https://commons.wikimedia.org/wiki/File:Gustav_Klimt_-_Death_and_Life_-_Google_Art_Project.jpg Berkay İnce “Sevgili”nin Kollarında İnsan benliğini korumak için ne kadar ilginç savunma mekanizmaları geliştirebiliyor. Bu mekanizmalardan birkaçını sürekli kullanan Mehmet Arslan tam da böyle bir kişi. Kardeşimin Hikâyesi’nin başkahramanı Mehmet, yaşamında geçirdiği tarifsiz acıları dindirmek ve bir daha böyle acılar yaşamamak için kendini korumaya almış ve sonunda da akıl sağlığını kaybetmiş bir kahraman. Çocuk yaşta, anne ve babası ile ikiz erkek kardeşini kendinin de içinde olduğu bir kazada kaybetmiş Mehmet. Sadece bu acı ile bile bir çocuğun baş edebilmesi ne kadar büyük bir acı. En sevdiğin ve güvendiğin insanların bir anda hayatından yok olmalarından daha korkunç bir şey olabilir mi? Böyle acılar ile baş etmede inkâr en etkili savunma mekanizmalarından birisi sanırım. Anneannemin ölümünden sonra benim için dedemin evine gitmek her seferinde çok zor geliyor. Şimdi daha iyi anlıyorum, gitmedikçe sanki anneannem hâlâ o evde yaşıyor gibi geliyor bana. Ama gidince, o evde onun yokluğunun büyük boşluğunu derinden hissediyorum, üzülüyorum. Üzüntüden kaçmak benimki de. Evet, kaçmak veya kaçınmak da benim en sık kullandığım savunma mekanizmalarım. Dilencilerin olduğu sokaklardan, caddelerden hiç hoşlanmam, fakir insanların hikâyelerini de hiç sevmem, asla duymak istemem. Hastalıklar hakkında konuşulduğunda, bir sevdiğim hasta olduğunda da o ortamda bulunmak hiç istemem. Neden biliyor musunuz? Bir erkek için itiraf etmesi zor ama… Yüreğim dayanmıyor! Kaçmak bir yol ama bunu Mehmet gibi dostluk, aşk, nefret, kıskanma, öfke, pişmanlık gibi duygulardan kendini tümüyle arındırarak yapmak mümkün mü? Kimseyi sevememek, birisine kızamamak, duygusuz yaşamak insanlıktan çıkmak gibi bir şey. Bir günde hangi duyguları yaşıyorum diye gözden geçirmeye karar veriyorum. Sabah erken kalktığımda uykumu alamamışsam sinirli olabiliyorum, evdekilere terslendiğim oluyor, okula giderken trafikte bir sürücü beni sinirlendirebiliyor, sevdiğim bir arkadaşımı gördüğümde ona gülümsüyorum, kendimi mutlu hissediyorum. Bir sınavım iyi geçerse sevinç içinde havalara uçuyorum. Sabah evden çıkarken terslendiğim annemi üzdüğümü hatırlayarak pişmanlık duyuyorum. Bu duygular olmadan yaşayabilmek mümkün değil, kendimce bu sonuca varıyorum. Kaçarken işi bir insana dokunamamak, elini tutamamak, sevgilinin yumuşacık saçları arasında parmaklarını gezdirememek, onun heyecanla atan kalbine kulağını koyamamak, kendini bunlardan yoksun bırakmak noktasına vardırmak nasıl bir deneyim olurdu? Her insanın en temel ihtiyacı olan sarılmak ve sarmalanmak duygusunu “Sevgili” olarak adlandırdığı bir makinenin kollarında gideren Mehmet gibi olurdu. Çok üzücü geldi tüm bunlar bana. Kimseye dokunmadan yaşamayacağımı da anladım. Geçmişte insanı üzen olayları unutarak insanların kendilerine bir koruma mekanizması geliştirmesi, hastalık derecesine varmadığı sürece çok da kötü bir şey olmayabilir diye düşünmeden de edemiyorum. Bugünlerde gencecik çocuklarını hendeklerde kaybeden anneler, babalar aklıma düşüyor birdenbire. Biricik babalarını, annelerini bombalar nedeniyle kaybeden çocuklar, gençler kafama takılıyor. Hatta sayısız kereler tecavüze uğrayan çocuklar eğer unutamazlarsa nasıl yaşamlarına devam edecekler. “Unutmak, insan soyunun en büyük şifasıydı.” (Livaneli 223). Bu saptamaya katılmamam mümkün değil. Bir insan kendine çok acı veren olayları sürekli hatırlayarak yaşayamaz. Mehmet’in hikâyesi de kendine acı veren duyguları tekrar hatırlamasıyla, hissetmesiyle trajik bir şekilde sonlanıyor. O duygular ile baş edemeyeceği için de kendini “Sevgili”nin kollarında ölüme bırakıyor. Bu trajik sonla bir kez daha beni üzen veya kıran duygulardan, durumlardan tamamen kaçamayacağım gerçeği ile yüzleşmeye çalışıyorum. Bunları ne yok saymalı ne de her an tekrar tekrar hatırlayarak yaşamalı. Bunlarla bir şekilde barışıp aşırı uçlara savrulmadan yaşamaya gayret etmeli. Kaynakça: 1. Livaneli, Zülfü. Kardeşimin Hikâyesi. İstanbul: Doğan Egmont Yayıncılık, 2013. Baskı. HİÇ UYANMASAM MI NE ?Bu soruyu sordum en başından beri kendi kendime, hiç uyanmasam mı ne ? En azından kendimi bildim bileli diyelim şuna. Uyandık da ne oldu diyen sesler geliyor kulağıma oradan, buradan, şuradan, benimle aynı ﬁkri paylaşan milyonlarca insandan. Kalktık, o kolay, sağdan geldi bir sille kimden veya da neyden bilmem, soldan üç geldi çifte, sonrası zaten yok. Düşünmeden de edemiyorum, ben mi acaba kendimi hedef gösteriyorum insansılara yoksa sadece kötü şans mı bizim bu bahsettiğimiz ? Cevabı bulamayan ve zaten yeteri kadar da aradığını düşünen insanlardan sayarım kendimi her zaman. ‘’ Eninde sonunda öleceksek eğer, niçin yaşıyoruz? Sahi, niçin yaşıyoruz?’’ Eğer varsa, aklım, hiç rahat etmiyor. Ertesi güne de bu bilmecelerle başlayacaksam eğer, hiç uyanmasam mı ne ?‘’Bazı insanlar da, hani şu çok ünlü yaratıcıda arar sorularının cevaplarını. Sanki daha önceden mektup alan olmuş gibi yukarıdan. Haha! Bence komik! Tabi suçlayamıyorum insanları, inançlar falan ﬁlan, ama ne olduğuna aklımızın ermediği bir gücü keşke önce anlayıp sonra soru ve istek yağdırmaya başlasak çünkü ben aynı muameleyi gördüğümde diyorum aynada kendime ve eminim O’da diyordur, hiç uyanmasam mı ne ? Evet, evet belki de O’nun ile aynı ﬁkirdeyiz kim bilir ?’’Sonunda ben bir cevap buldum! Sadece beni tatmin eden bir cevap bu belki ama çok da umrumda değil iki ayaklıların ne düşündüğü açıkcası. İnsan kendi kendine yöneltir milletin oklarını hep. Kim ne kadar yalanlarsa yalanlasın , saçmalık, hepimiz istemiyor muyuz ya cidden göz önünde olmayı ? Tutamıyoruz kendimizi, isteklerimizi, saklamaya bin bir çaba gösterdiğimiz arzularımızı, sonra da yakınıyoruz, beni çok yaralıyor insanlar, diye diye. Çok istiyoruz, çok köreliyoruz, çok dikkat çekip çok hasar alıyoruz. Hiç şaşmaz! Kendimiz dışında tüm varlıkları, var olacakları ve de var olmuşları suçluyoruz her zaman yaptığımız gibi. Bir tutam kibir, üç çay bardağı hırs ve bolca ego, alın size insanın tariﬁ. Galiba bir çok insan gibi benimde sonum inanmayı deneyip başarız olmaya doğru gidiyor ya da en azından ben öyle hissetmeye başladım artık. Etrafa bakıp da, bunları görüp, siz hiç mi düşünmüyorsunuz, hiç uyanmasam mı ne ? Vallahi şaşarım.Ben artık sıkıldım, yoruldum, bunaldım, daraldım gibi kelimelerle listeyi uzatırım ama bu bile birinin gücüne gider mi diye düşündürüyor günlük stresimiz. Sanki çok önemsermişim gibi benim olmayan ﬁkirleri. Evreka ! Bir cevap daha buldum! Namlu hiç bir zaman bana dönük olmayacak bu sayede, ateş edilse bile bana hissetmeyeceğim en ufak acı, sızı, sancı… Çünkü eğer silahları çarpık laﬂarı, düzensiz düşünceleri ve eğitilmez genleri ise eğer, demedim mi ben, umrumda değil diye. Kendimi bile ciddiye alamazken hele ki şu aralar, beynimde tonla düşünce, ne yazık ki çoğu bulanık, sonuç getirmeyen, istikrarsız bazen ise. Öyle ki fazlasıyla moral bozabilecek bir seviyede. Savaş veriyorum adeta kendi kendime, herksin verdiği savaş gibi kendi kendine… İçeriden bir gıcırtı sesi geliyor, adeta bir böcek kemiriyor, düşüncelerim yavaş yavaş çürüyor. Maalesef etrafımda ki üzümler kap kara, her zaman olduğu gibi, ben de bir onlar kadar. Tekrar tekrar dönen tek şey ise kafamın derinliklerinde, beynimin dibinden sıyırıp atamadığım tek ve ölümsüz soru, hiç uyanmasam mı ne ?‘’Bu yaşama nedeni denen şey aynı zamanda eşsiz bir ölme nedenidir’’ -ALBERT CAMUS - SAÇMA VE İNTİHARÖzgün Gürel Her Şeye Rağmen Yola Devam Sinemaya gitmekten hoşlanırım ama Türk filmleri fazla ilgimi çekmez. Ancak bir tavsiye üzerine ya da kıramayacağım bir arkadaşıma eşlik etmek için gittiğim filmler vardır. Yine boş oturduğum bir gün bir arkadaşımın ısrarına dayanamayıp gittiğim ve inanılmaz bir keyif aldığım Nadide Hayat da bunlardan bir tanesi. Size filmi anlatacağımı zannediyorsanız büyük bir yanılgıya düşmüş olursunuz. Benim paylaşmak istediğim bu film de beni etkileyen ve aslında her insanda olması gereken bir şey azim… İnsan doğası gereği doğar, büyür, yaşar ve ölür. İnsanı insan yapan hayvanlardan ayıran içinde yaşadığı ve yaşattığı duygulardır. Yapımız gereği bazen kırılgan bazen duygusal bazen umursamaz bazen de heyecanlı olabiliyoruz. Hayata bakış açımız yaptığımız seçimler bizim iyi ya da kötü bir yaşam sürmemizi sağlıyor. Yaşamımıza nerede başlayacağımızı, anne babamızı seçmek gibi bir şansımız yok. Bu arada bizimkilerden şikâyetçiymişim gibi düşünmenizi istemem. Genelleme yaptığım için böyle söylemek durumundayım. Seçim şansımızın ilerleyen zamanda elimize geçmesi ve bunu en iyi şekilde kullanılabilmek bizlere bağlı. Yok, benim kaderim böyleymiş mantığıyla yaşama devam edenlerden olmayı seçerseniz (ki bu da bir tercihtir saygı duyarım) o zaman size sunulan imkânlarla yaşadığınız mekânda size biçilen hayatı sürdürürsünüz. Eğer biraz idealleri olan bir kişilik iseniz o zaman imkânlarınızı sonuna kadar zorlayıp zincirlerinizi kırıp parmakla gösterilen biri oluverirsiniz. (Nadide hanım gibi) Kişi yeni bir şeye başlamak için bazen uzun bir karar aşamasından geçer. Yapacaklarının doğru mu yanlış mı olduğunu tartarak karara varmak ( ki bu bazen kaçış için yapılan bir iş) herkes için aynı kolaylıkta olmayabilir. İşe ben yapamam diye başlayan kişi, ilk başta kendine verdiği sözün, aldığı kararın arkasında duramadığı için kendisiyle içsel bir mücadele yaşar ki bu onun kendi gözündeki değerini de düşürür. Başkalarının etkisiyle kararından vazgeçtiğinde ise dış sesi onun için önemli olur. Bıraktığı için neleri kaçırmış olabileceklerini düşündüğünde, kişi tamamen çevresinin kuşatıldığı hissine kapılır. Aslında bütünü oluşturanları sıraladığımızda kullandığımız kelimeler düşüncelerimizi oluşturuyor; düşünceler duygularımızı, duygular davranışlarımızı. Bütünün her parçası önemli ve duygularımız işin kilit noktası. Karar vermek, çoğu zaman ne kadar zorlanırız. Yüzlerce, binlerce seçenek beynimizin içinde bir o yöne bir bu yöne dans ederken, kendimize sürekli o mu, bu mu diye sorarız. Bunu bağımlılıklar da olduğu gibi de düşünebiliriz. Sigara içiyorsam ve bağımlıysam beynim, bedenim sigara istiyor. Alkol bağımlısıysam alkol... Duygular için de sistem aynı şekilde. Hangi duygu ben de bağımlılık yaptıysa o duyguya yöneleceğim vücudum o duyguya ait olan hormonlarımı çalıştıracak ve her neyse o an yaşanmak istenen bedenim onu yaşayacak. Yaşamımız boyunca içinde bulunduğumuz şartlarımız yüzünden kendimiz hakkında çok az düşünüyoruz, duygularımızın sesine neredeyse hiç kulak asmıyoruz. Geçmişin pişmanlıkları, geleceğin endişeleri, kaçırıldığımız zamanlar derken asıl anımızı pas geçiyoruz. Hızlı ve doğru karar alan kişilerse ihtiyaçlarını, ne istediklerini ve hatta ne istemediklerini biliyorlar. Daha öncesinde yaptığı hatalardan kendine gerekli dersi çıkarmış oluyorlar. Herhangi bir konuda karar vermek gerektiğinde tüm bunların yardımıyla kararlarını veriyorlar. Aksi olduğunda da hedefini bilmeyen bir yelkenli gibi bir o yana bir bu yana rüzgâr nereye eserse gidiyorlar. Asıl önemli olan insanın kendisine verdiği söz olmalı bence. Olumsuzluklar sonucu hayattan ümidi kesmek, düşündüğümüz ve yapmak istediklerimizi daha karar aşamasındayken bırakmak, özetle pes etmek hayatı hem kendimize hem de çevremizdekilere yaşanmaz hâle getirmekten başka bir işe yaramaz. O zaman ne diyoruz yaşadığımız her ne olursa olsun günün tadını çıkarmak, kaybettiklerimizi unutmadan ama onlara takılı kalmadan yola devam etmek en güzeli… RUHUMUN KAMUFLAJI KÜRKÜM OLSUN… Yaşam;uzun soluklu, kıvrımlı, girintisi çıkıntısı çok olan bir parkurdur.Kimimiz bunu tamamlayabiliriz, kimimiz ise kıvrımlarda kısılır kalırız.Bazı bazı da girintiler yüreklerimize saplanıverir.Saplanan parçaları söküp yola devam edebiliyorsak ne güzel,bir de onları herkesten gizleyip kamufle ederek bu parkuru tamamlamaya çalışmak var. Adımlarımız kuvvetli olmalı bu süreçte.Fakat kamuflaj işi biraz zorlaştırıyor.Maria Puder ve Raif Efendi yıllarca ruhlarına çakılan acıları, haksızlıkları hep bir yerlerde saklamış ve çok günyüzüne çıkarmamış iki insandır. Ta ki yer yüzünün Avrupa kıtasında bedenleri ve ruhları çarpışana kadar.Esasında insanların derinlikleri yaşamlarının ışıltısında ,görselliğinde değildir. Tamamıyla ruhlarının derinliklerindeki izlerdedir. Sıradan gelen birçok insanın ruhu sığ değildir esasında.Bizler düşüncelerimizle, bakışlarımızla sığlaştırıyoruz insanları.Raif efendinin nezaketinin, içine dönük yapısının, insanlarla birebir iletişim kuramamasının etiketi hep önceden yapıştırılmıştır.Halbuki en derin ruh ona aittir.Kara kaplı defter gün yüzüne çıktığında her birimiz kendimizden utanarak okuduk o satırları. Çoğumuzun dünyasını tamamıyla açtığı bir kara kaplı defteri elbette ki mevcuttur.Tam olarak teslim olamıyoruz birbirimize.Doğduğumuzda her şeye karşı eşit mesafedeyiz, büyürken aldığımız yaralar, yıkımlar yavaş yavaş akşam sefası havasına sokuyor bizleri.Her geçen gün örtüyoruz ruhlarımızı, kamuflajını tam yapıyoruz yaralarımızın.Çünkü hayata karşı sağlam duruşumuz olmalı diye eğitiliyoruz. Ruhlarımıza eş ruh bulduğumuz zaman dökülüveriyor kara kaplı defterler. Bazen onu bulmak çok kolay çok da erken olabiliyor. Bazen de çok uzun zaman beklemek gerekebiliyor. Kimi zaman da bir tablo vesile olabiliyor hayatın değişmesine,içindekilerin bir bir dökülmesine. Raif Efendi şanslıydı diyorum kendi kendime ya da şansı erken mi dönmüştü? Bilemiyorum artık. Bir Kürk Mantolu Madonna portresi ile şansı döndü diyebilirim belki de. Babasının Avrupa'daki sabun endüstrisinin içeriğini merak etmesi vesile olmuştur ve Berlin’de de çarpışmıştır bu benzer ruhlar. Her satırında aklımdan,ruhumdan bir parça buldum sevgili Maria Puder’de.Kimi aman kadınlığında, kimi zaman dik duruşunda,kimi zaman da aşık oluşunda.En çok kesiştiğimiz yer de; sevebilecek kategoride denk geldiği insan ile hesap olmadan, şart olmadan, kısıt olmadan sevebilmesinde.Esasında hepimiz öyleyiz, bizi anlayan birini bulduğumuzda açılıp dökülüveriyor ruhumuzun gizli kapıları.Fakat aynı tınıda dans edemiyorsak işte o zaman hep kem gözle görünürüz birbirimize.Sabahattin Ali'nin ayrıcalığı vardır zihnimde,kitaplığımda öncelikle Gümülcine doğumlu oluşundan,sonrasında da psikolojik tahlil düzeyinin yüksekliğindendir.Sebepsizce birbirimizi yargılamalarımız, tartaklamalarımız ,tam dinlemeyişlerimiz var.Zihinlerimizde kurduğumuz ,kurguladığımız ,uzun uzun günlerce, gecelerce konuşmuşluğumuz var. Bir kendi yerimize, bir karşımızdakinin yerine cevaplayışlarımız,takdir edişlerimizin azlığı,kırılmalarımızın çokluğu var.Zamanın hele acımasızca ilerleyişi var. Çoğu zaman da aleyhimize olur bu ilerleme. Hem önyargılarımızın çokluğu , hem de sabır eşiğimizin düşüklüğü var. Yıllarca bekleyişlerimiz ,en çok da içimize işleyen pişmanlıklarımız var.İliklerimize nakış gibi tutunması var. Bize bunlardan arta kalan kalp kırıklıkları,oyuntuları var.Esas en çok da kalan ne biliyor musunuz?Koskoca sevimsiz nahoş bir pişmanlık.Pişmanlık ile ilgili tasviri Sabahattin Ali'nin ruhundan olan bir paragraf ile paylaşmak istiyorum’.Kaybedilen eşyanın, her türlü dünya servetinin acısı zamanla unutuluyor da yalnız kaçırılan fırsatlar akıldan çıkmıyor ve her hatırlanışta insanın İçini sızlatıyor.Bunun sebebi ;’Herhalde bu böyle olmayabilirdi.’ düşüncesi yoksa insan mukadder telakki ettiği şeyleri kabule her zaman hazır.’ Hem de nasıl bir sızı ;insanın damarlarında dolaşan kandan ,her nefes alışında ciğerine dolan havaya kadar hepsi canını yakar mı?Öyle bir yakar ki… Kasıp kavurur. İşte bu sebeptendir ki iki kez düşünmek gerek.Severken de, yargılarken de… Her erkek bir Maria Puder arar hayatında,aramasa dahi bulduğunu Maria Puderleştirmeye çalışır. Sevgisindeki açıklığı,duruluğu,her anlamda dik duruşu,cesur oluşu;dinini,dilini,ırkını mevzu etmeyişi, dünyanın neresine olursa olsun sevdiğinin peşinden gitmesi eşsiz bir kadın olduğunun göstergesidir.Hiçbir erkek Kürk Mantolu Madonna'yı okumasından sonra eski halinde değildir.Hiçbir kadın da önceki kadın değildir. İnsanların dış görüntülerinin yanı sıra derin bir hassasiyet taşıdığı bilincindedir her cinsten insan. Kadınlar için ele alınması gereken bir durum daha var elbette;kaşını kaldırışını, mimiklerini,Maria Puder'in kapkara gözlerini tasvir edişi gibi bir tasvir arayacaktır.Sonunda içinizde kalan burukluk hayatınız boyunca nefes borunuza kaçmış yabancı bir cisim gibi duracak bir o adar da sizden olacak.Hiçbirimiz önceki biz değiliz.Kimimiz Maria Puder’in, kimimiz Raif Efendi'nin kara kaplı defterinin sayfalarından sökülemeyecek parçalarla donatıldık. MEHMET EMİN ALTUN Do Re Mi Hayat, biz nereden gelip hangi rüzgarla nereye gideceğimizi kestiremezken, elimizdeki yegane varlığı, onu, nasıl şekillendirmek istediğimizi hiç düşünmemişken, sonsuz bir ömüre sahipmişçesine yeni şeyler keşfetmemenin ve aynı kalmanın vehametini dahi kavrayamazken yaşıyor bizleri. Kendimize zaman ayıracak, belki tembelliğin tadını çıkarabileceğimiz az da olsa vakit bulduğumuzda, bizi suçlu ve geride kalmış hissettiren, küçüklükten beri özendirilmiş bol maaşlı meslekler, rahat yaşam tarzları, ve daha nice güzel şey için gerekli olduğu söylenen hırslı koşuşturmalar ve mücadelelerin tam ortasına hapsolmuş durumdayız. İşte La La Land de böyle bir atmosferde başlıyor. Her büyük koşuşturmacanın demirbaş elemanı trafik ve ondan bıkmış ancak müzikal bir dans eşliğinde bekleyen insanlar...