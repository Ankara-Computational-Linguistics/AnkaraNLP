Vincent, James Weber ve Rhetta Wiley'e teşekkürler. Kitabın farklı bölümlerini gözden geçiren, alt başlıklar konusunda bizle beyin fırtınası yapan, argo ifadeleri düzelten, boşlukları dolduran, film gösterimleri yapan, diğer dillerdeki seks terimlerini çeviren, büyük küçük milyonlarca şekilde bize yardım herkese büyük teşekkür borçluyuz Matt Alinger, Bri Beecher, Jillian Borden, Denton Cairnes, Jennifer de Coste, Hannah Durocher, Rebecca Durocher, Julie Ebin, Carol Anne Germain, Jane Gottlieb, Ken Heskestad, Peter Hill, Heidi Kelly, Gail LeondarWright, Meika Loe, Sharon Maccini, Caitlin McDiarmid, Luke Mechem, Gwynn Miller, Leslie Morrell, Julia Nickles, Marjorie Nickles, Michael Oates Palmer, Lily Pike, Emma Potik, Karin Potik, Jeff Root, Alex Shkolyar, Alison Singer, Tricia Realbuto, KaeLyn Rich, Kelly Siebe, Barbara Solot, Evan Solot, Goldie Solot, Miki Solot, Ryan Solot, Vicki Solot, Lockhart Steele, Rebecca Tell, Robin Tell, Marnie Tumolo ve University of California San Diego Women's Center, Tristan Turk, Nancy Vineberg, Walter vom Saal ve vaginapagina.com'daki vulva sever süperstarlar. Toby Simon'un esinleyici fikirleri ve Laura Briggs'in teşvikleri olmasa, herhalde bu kitap da olmazdı. Ayrıca Kersplebedeb, Brandon Maccherone, Jeff Sonnabend, Dan Winchester, Larry Winchester ve Cambridge Center for Adult Education ile Fenway Community Health çalışanlarına çok teşekkürler. Son olarak, eğitim programlarımıza katılan on binlerce kişiye ve online anketimizi dolduran yaklaşık 2000 kişiye teşekkür ederiz. Özel ve sıradışı deneyimlerinizi, sevinçlerinizi, korkularınızı, sorularınızı ve bilgilerinizi paylaşırken gösterdiğiniz cömertlik sayesinde gerçek hayatta bu kitabın ayakları yere sağlam basıyor. Bize hayal edebileceğimizden çok daha fazlasını öğrettiniz. (0212) 252 39 91 Fax. (0212) 252 39 95 www.iskultur.com.tr Genel Yayın 1799 Hümanizma ruhunun ilk anlayış ve duyuş merhalesi, insan varlığının en müşahhas şekilde ifadesi olan sanat eserlerinin benimsenmesiyle başlar. Sanat şubeleri içinde edebiyat, bu ifadenin zihin unsurları en zengin olanıdır. Bunun içindir ki bir milletin, diğer milletler edebiyatını kendi dilinde, daha doğrusu kendi idrakinde tekrar etmesi zekâ ve anlama kudretini o eserler nispetinde artırması, canlandırması ve yeniden yaratmasıdır. İşte tercüme faaliyetini, biz, bu bakımdan ehemmiyetli ve medeniyet dâvamız için müessir bellemekteyiz. Zekâsının her cephesini bu türlü eserlerin her türlüsüne tevcih edebilmiş milletlerde düşüncenin en silinmez vasıtası olan yazı ve onun mimarisi demek olan edebiyat, bütün kütlenin ruhuna kadar işliyen ve sinen bir tesire sahiptir. Bu tesirdeki fert ve cemiyet ittisali, zamanda ve mekânda bütün hudutları delip aşacak bir sağlamlık ve yaygınlığı gösterir. Hangi milletin kütüpanesi bu yönden zenginse o millet, medeniyet âleminde daha yüksek bir idrak seviyesinde demektir. Bu itibarla tercüme hareketini sistemli ve dikkatli bir surette idare etmek, Türk irfanının en önemli bir cephesini kuvvetlendirmek, onun genişlemesine, ilerlemesine hizmet etmektir. Bu yolda bilgi ve emeklerini esirgemiyen Türk münevverlerine şükranla duyguluyum. Onların himmetleri ile beş sene içinde, hiç değilse, devlet eli ile yüz ciltlik, hususi teşebbüslerin gayreti ve gene devletin yardımı ile, onun dört beş misli fazla olmak üzere zengin bir tercüme kütüpanemiz olacaktır. Bilhassa Türk dilinin, bu emeklerden elde edeceği büyük faydayı düşünüp de şimdiden tercüme faaliyetine yakın ilgi ve sevgi duymamak, hiçbir Türk okuru için mümkün olamayacaktır. 23 Haziran 1941 Maarif Vekili Hasan Âli Yücel Sunuş Küfr ile belki amma zulm ile paydâr kalmaz memleket Asıl adı Ebu Ali Kıvamuddin (Giyasuddevle, Şemsü'l-Mille) Hasan bin Ali bin İshak et-Tûsî olan büyük Selçuklu veziri Nizamü'l-Mülk, 21 Zilkade 408'de (10 Nisan 1018), Horâsân'ın eski kültür merkezlerinden Tûs şehrine bağlı Nukan kasabasında doğmuştur. Babası Ali bin İshak Dihkan'ın Gaznelilerin Tûs âmili ve Nukan kasabasının dihkanı olmasından ötürü, iki kardeşi ile birlikte devrin en iyi şartları içinde yetişme imkânlarına sahip bulunuyordu. Nitekim kardeşi Abü'l Kasım Abdullah zamanın ünlü fakihlerinden biriydi. Hasan da, tahsil ve terbiyesine gösterilen ihtimam sayesinde daha 11-12 yaşlarında Kur'an'ı ezberlemiş, Şâfiî fıkhı ile alakalanarak genç yaşında bu fıkhın nazariyatını iyi bilenler arasına geçmiş, aynı zamanda tanınmış edip ve muharrirler ile de dostluk kurmak ve edebiyat sahasında ciddi mesai sarf etmek suretiyle iyi yazma ve güzel konuşmada zamanının seçkin simalarından biri olmuştur. (1) Hayatının ilk dönemleri hakkında kaynaklarda doyurucu malumat olmamakla birlikte İbn-i Funduk'un Tarih-i Beyhak adlı eseri bu devlet adamının ailesi ve doğum yeri hakkında teferruatlı bilgi veren yegâne eser olarak gösterilir. Gençlik yıllarında babası ile birlikte Gazne Devleti'nin Horâsân Valisi Ebu'l-Fazl esSuri'nin maiyetinde çalışan Nizamü'l-Mülk, Sultan Mahmud'un varisi olarak yerine geçen oğlu Gazneli Mesut'un Dandanakan'da 431 / 1040 mağlubiyetinden sonra Horâsân'ın kahir ekseriyeti Selçukluların eline gelince Belh Valisi Ebu Ali bin Şâdân tarafından idari hizmetlerde görevlendirildi. Daha sonra onunla geçinemeyip Çağrı Bey'in yanına Merv'e giden vezir kendisinden büyük yakınlık görür. Çağrı Bey'in, Nizamü'l-Mülk'ü Alparslan'a takdim ederken onu bir baba gibi kabul etmesini istediği rivayet edilir. Nizamü'l-Mülk, Çağrı Bey'in ölümünün ardından Tuğrul Bey döneminde Horâsân'ı idare eder. Alparslan'ın kardeşi Süleyman ile giriştiği taht kavgası sırasında ise Alparslan'ın yanında yer alır. Alparslan tahta geçtikten bir ay sonra Vezir Kunduri'yi azledip yerine Nizamü'lMülk'ü tayin eder. (13 Zilhicce 455 / 7 Aralık 1063)(2) Bazen birtakım askeri hareketleri bizzat idare eden ve Alparslan'ın saltanatı esnasında hemen her sefere iştirak eden Nizamü'l-Mülk, askeri mühimmatla birlikte İran'a gitmek üzere görevlendirildiği için meşhur Malazgirt muharebesine iştirak edememiştir. Önce Alparslan'a (455 / 1063- 465 / 1072), ardından Alparslan'ın oğlu Melikşah'a (465 / 1072 -485 / 1092) yekûnda otuz yıl civarında vezirlik yapan Nizamü'l-Mülk Büyük Selçuklu devletinin ideoloğu olmasının yanı sıra devlet idaresi ile ilgili tezlerini icra edecek yeterli siyasi fırsatı da uzun vezirlik döneminde bulabilmiştir. Alparslan'ın (455-65 / 1063-73) ve Melikşah'ın saltanatları esnasında Selçukluların gücü zirvesine ulaşmıştı sınırları Afganistan'dan Akdeniz kıyılarına kadar ulaşan imparatorlukta Nizamü'l-Mülk de kariyerinin altın yıllarını yaşamaktaydı. Elinde bulundurduğu siyasi kudreti, icra kuvveti bakımından Alparslan'ın idaresi altında dokuz yıl yaptığı vezirliği, Melikşah dönemindeki vezirliğinden farklılık arz eder. Şu söylenebilir ki, Nizamü'l-Mülk ancak 1072'de Alparslan öldükten sonraki 20 yıllık vezirliği boyunca kendisindeki politik potansiyeli hakkıyla icra fırsatı bulabildi. Melikşah tahta geçtiğinde henüz 18 yaşında olduğu için devlet işlerini hatırı sayılır ölçüde Nizamü'l-Mülk yerine getirmekteydi. Özellikle Melikşah'ın tahta çıkışının ilk yedi yılında hükümdarın sağ kolu olmasından ziyade bizatihi memleket meselelerine mükemmel şekilde hükümet eden kendisiydi. Vezir-i maderzad olan bu devlet adamının başarısı göreve geldiğinden beri tabii olarak hasım toplamasına neden olmaktaydı. Zira Melikşah'a vezirliği döneminde birtakım yakınlarına makam mevki vermesi, devlet işlerinden istişaresiz davranarak başına buyruk hareket etmesi sultanın kulağına fısıldanmıştı. Kendisinin himayesinde olan birini öldürmesi için hükümdarın kışkırtılması ve yine 1080-81 yılında vezirin tavsiyesinin rağmına Ermeni askeri birliğinin lağvı gibi birtakım meseleler yüzünden Melikşah'la aralarında ilk ihtilaflar baş gösterdi Başlangıçta av ve eğlence ile vakit geçiren Melikşah İranlı vezirinin ve oğullarının iktidar sahibi olmalarından dolayı bir korkuya kapılmıştır. Ayrıca Nizamü'l-Mülk'ün uzun vezirliği döneminde devlet işlerinde gösterdiği takip fikri, idarede uyguladığı amansız disiplin ve titizlik, başta Selçuklu sarayı ileri gelenleri olmak üzere, kendisine karşı pek çok düşmanın türemesine sebep olmuştur. Bunların başında Melikşah'ı bile ondan soğutacak entrikaları ile tanınan Karahanlı Prensesi Terken Hatun ve başvezir olmak için çalışan Tacü'l Mülk ile Hasan Sabbah ve adamları gelmekteydi. Fakat Melikşah ile Nizamü'l-Mülk arasındaki ilk açık çatışma eskiden beri şehzadelerin idaresinde bulunan Merv valiliğine getirilen Nizamü'l-Mülk'ün oğlu Osman'ın sultanın yakını Emir Kavdan'a orada tahakküm ve hücumdan sakınmaması üzerine gelişmiştir. Melikşah bu olay üzerine vezirine gönderdiği mektupta, Sen benim devletimi ve memleketimi istila eyledin, evlatlarına ve damatlarına verdin. Bunlar benim adamlarıma saygı göstermiyor, halka zulüm yapıyorlar sen de bunları tedip etmiyorsun. İster misin ki vezirlik divitini elinden ve sarığını başından alayım ve halkı tahakkümünüzden kurtarayım. diyerek ağır bir hitap kullanmıştır. Fakat Nizamü'l-Mülk de cevap vermekte gecikmemiş ve, Devlete ortak olduğumu henüz bilmiyorsun. Bu vezirlik diviti ile sarık senin tacın ile o derece bağlıdır ki, diviti aldıktan sonra taç da kalmaz gider. diyerek o da Melikşah'ı bir nevi tehdit etmiştir. (3) Şu halde denebilir ki, Melikşah için Nizamü'l-Mülk hemen hemen bütün ömrü boyunca siyaseten kendisine galebe çalarsa rüştünü ispat edecek bir mesele olarak kalmış, öte yandan saray içi bütün entrikalara rağmen Melikşah Nizamü'l-Mülk'ü görevden almaya hiçbir vakit cüret edememiştir. (4) Nihayet 484 / 1091 yılında, Melikşah biraz daha yaşı ilerlemiş olup devlet işlerinde tecrübe kazanınca kendisini siyasi sahnede daha fazla hissettirmeye başlar. Devletin gidişatından hoşnut olmamış olacak ki aralarında Nizamü'lMülk, Şerefü'l-Mülk, Tacü'l-Mülk ve Mecdü'lMülk'ün bulunduğu devlet ricaline saltanatının son yıllarında Melikşah şöyle ferman buyurur Her biriniz memlekete dair düşünüp saltanatımız devrindeki aksaklıkları tespit ediniz. Dergâh, divan ve sarayımızda yerine getirilmesi gerekirken es geçilen yahut gözümüzden kaçan durumları gözden geçiriniz. Ayrıca evvelki padişahların icra etmiş oldukları halde bizim de yapmamız gerekirken icrasından geri kaldığımız durumları saptayınız. Üzerlerinde fikirler eyleyelim, bu fikirleri hayata geçirelim de din ve dünya işlerimiz yolunca yordamınca idame etsin diye gerek Selçukluların gerek başka padişahların töre ve âdetleri üzerinde mütalaalar edip bu mütalaaları açık seçik olarak kaleme alarak bize sununuz. Bize arzı yapılan bu çalışmalardan makul olanını hayata geçirelim ki her bir iş kuralınca yapılsın. Mevla'ya ısmarlayalım işlerimizi ardından. İlahi gazaba uğramamak içün memlekette hakkıyla yapılan yahut fesada bulaşmış her ne var ise haberdar olalım. Zira Allahü Teâlâ bu memleketi bize ihsan buyurmuştur, Allahü Teâlâ bizden dünya nimetlerini esirgememiştir. Zira Allahü Teâlâ düşmanlarımızı kahr u perişan eylemiştir. Bundan ötürüdür ki memleket dâhilinde bundan böyle Hakk Teâlâ'nın şeriat ve emirlerine muhalif yahut mugayir bir iş ne olmalı ne süregelmelidir. Şu durumda Melikşah'ın kudretli hükümdar karineleri taşıyan biri olduğu da not edilmelidir. Zira hükümdar kendisine kasideler dizilmesini beklemek yerine yüzyılları etkileyecek tesire sahip bir emir vermiştir. Melikşah'ın yukarıdaki sözlerinden de anlaşılabileceği gibi devlet ricalinden memleket işlerinin gidişatına dair kapsamlı bir rapor hazırlamalarını istemiştir. Binaenaleyh hükümdarın emri olmasaydı Siyasetname gibi bir eserin vücuda gelip gelmeyeceği meçhuldür. Ve yine denebilir ki hükümdarlığı boyunca Melikşah'ın yaptığı en şahane işlerden birisi, böyle bir eserin yazılmasını ferman buyurmasıdır. Bu mezkûr emre ilişkin Nizamü'l-Mülk bilgisini, görgüsünü, tecrübesini ve üstatlarından öğrendiği her ne var ise âli makamlarına arz etmiştir. Başlangıçta 39 fasıl olarak tertip edilen eser diğer devlet ricalinin yazdıklarıyla H. 484 (M. 1091) yılında hükümdara takdim edilmiştir. Takdim edilen eserler içinde sadece Nizamü'lMülk'ün eseri sultanın övgüsüne mazhar olmuştur. Öte yandan hükümdara sunulan diğer eserlerin akıbetiyle ilgili elimizde bir bilgi yoktur. Nizamü'l-Mülk eserine, 484 / 1091 yılında bir suikasta kurban gitmeden önce özellikle saltanatı tehdit eden İsmailî kalkışmaları havi 11 fasıl daha eklemiştir. Bu şekilde tamamlanmış olan eseri Nizamü'l-Mülk H. 487 (M. 1092) yılında Bağdat'a gitmek üzere çıktığı son yolculuğundan önce saray kitapları yazıcısı Muhammed b. Nasıh'a emanet etmiş ve kendisine herhangi bir şey olduğu takdirde bu metinleri Melikşah'ın şahsına vermesini tembih etmiştir. (5) Ne var ki Bağdat'a gider iken vezir suikasta kurban gitmiştir. Vezire yapılan suikast ile ilgili muhtelif şayialar vardır. Nizamü'l-Mülk 10 Ramazan 485 / 14 Ekim 1092 yılında Sehne [Suhne] yakınlarında, Kanguvar ve Bisutun arasında, hükümdar ve maiyetiyle İsfahan'dan Bağdat'a giderken sûfî kılığına bürünmüş, Hasan Sabbah'ın bir fedaisi olduğu düşünülen Ebu Tahir-i Errani isimli biri bir talepte bulunmak için yanına sokulur sokulmaz ona hançerini saplar. Vezir aldığı yara üzerine canını teslim eder. Cenazesi İsfahan'a götürülerek oraya defnedilir. Vezire yapılan suikast askerler ve halk arasında büyük galeyana yol açar. Hatta Melikşah'ın askerlere giderek onları bizzat teskin etmeye çalıştığı rivayetler arasındadır. Suikast bazı muasırlar tarafından Melikşah'a yüklenmiştir. Enteresandır ki Melikşah da ondan bir aydan daha kısa bir zaman sonra Bağdat'ta esrarengiz bir şekilde ölmüştür. Bazı şayialara göre Melikşah nizamiye gulamani tarafından üstatlarının intikamını almak için zehirlenmiştir. Bir bazısı da suikastı Tacü'l Mülk'e hamlederler. Nizamü'l-Mülk'ün muhafızları Tacü'l Mülk'ü vezirin ölümünden bir yıl sonra katlederler. Reşidüddin Fazlullah iki teoriyi birleştirir ve divanda vezirin haşhaşiler tarafından öldürüldüğü üzere müttefik olunduğunu söyler. (6) Buna göre suikastı kimin gerçekleştirdiği tam olarak aşikâr olmamakla birlikte, en erken tarihçilerden olan Reşidüddin Fazlullah'ın söylediği dikkate şayandır. Nizamü'l-Mülk'ün çocuklarından Fahrü'l-Mülk ve Ziyaü'l-Mülk ile torunlarından bir kısmı ise Büyük Selçuklu ve Abbasîlerin devlet kademesinde vezirlik dâhil üst düzey makamlarda bulunmuşlardır. *** Nizamü'l-Mülk devlet teşkilatında idarî, malî ve askerî alanlarda aldığı tedbirler ve düzenlemeler sayesinde Büyük Selçuklu İmparatorluğu'nu ortaçağın en sağlam teşkilatlı devleti haline getirdiği gibi, kurduğu bu kurumlarında birtakım değişikliklerle diğer Türk devletlerine model olmasını sağlamıştır. Nizamü'l-Mülk, teşkilat sahasında Sâmânî ve Gazneli örneğine uygun şekilde Selçuklu imparatorluğunun saray teşkilatını ve büyük divanını kurmuş, yani vezaret, istifa (maliye), arz (milli müdafaa), eşraf (teftiş), tuğra (hariciye) divanlarını (nezaretlerini) ve İslam ananelerine dayanan mahkemeleri vücuda getirmiş, ayrıca meliklerin emirlerindeki eyaletlerde küçük divanlar tesis etmiş ve bu idarî teşkilat bütün Türk-İslam devletlerinde, ufak-tefek değişikliklerle devam etmiştir. (7) Dini sahada ise, Nizamü'l- Mülk selefi Kunduri'nin takip ettiği Eşarîleri telîn ve Şafiîleri takip siyasetine son vererek, İslam dünyasının büyük bilginlerini Hamedan, Rey, Herat, İsfahan, Nişabur, Belh, Merv vb. şehirlerde kurduğu Nizamiye medreselerinde toplayarak Büyük Selçuklu Devleti'ni ilmin her dalına değer veren ve koruyan yüksek bir kuruluş haline getirmiştir. (8) Nizamü'l-Mülk'ün gerçekleştirdiği diğer yenilik de askeri sahada olmuştur. İkta devlet idaresinde evvelce de bilinen bir müessese olmakla birlikte, Nizamü'l-Mülk bunu indî ve şahsî takdirlerin neticesi olmaktan çıkarıp, devletçe tespit edilen belirli nizamlara bağlamıştır. Ve ayrıca ikta sahiplerini merkeze karşı daima mesul tutan, iktalardaki ahalinin haksızlığa uğrayıp ezilmesine izin vermeyen esaslar dâhilinde yürüterek, hem ikta sahiplerine ve halka, hem de devlete faydalı bir müessese haline getirmiştir. (9) 466'da (M. 1074) yeni bir rasathane inşa ettirerek astronomi âlimlerini burada toplamış ve İran takviminde değişiklik yapılmasını istemiş, toplantı sonucunda Sultan Melikşah'ın Celalüddevle lakabına nispetle Celali adı verilen bir takvim kabul edilmiştir. (10) Siyer el- Mülük ismiyle de anılan Nizamü'lMülk'ün Siyasetname olarak kayıtlara geçmiş bu eseri ile ilgili mülahazalara geçmeden evvel siyaset kelimesinin etimolojisi ve siyasetnameler ile ilgili kısa bir bilgi, eser hakkında daha sağlam bir fikre sahip olmamızı sağlayacaktır. Siyasetname, Arapça siyaset ve Farsça mektup, risale anlamına gelen name den meydana gelmiş bir terkiptir. Siyaset kelime olarak, hayvanı (özellikle atı) tımar etmek, bakmak, terbiye etmek vali ve hâkim olmak idare etmek, düzene koymak, tedbir almak gibi anlamlara gelmektedir. Teşkilat ve idare terimi olarak da birçok anlamlar kazanmıştır 1. Hükümet, memleket idaresi 2. Cezalandırılmayı hak edenlerin cezasını vermekte şiddet göstermek (erbab-ı hükümette siyaset elzemdir) 3. Ceza, cezalandırma, uğramak, siyaseten katl) idam (siyasete 4. Kamu düzenini sağlamak için yapılan icraat 5. Devletler arası münasebetleri düzenleyen ilim Diplomasi, Erbab-ı siyaset (devlet ve hükümeti idare edenler, diplomatlar), meydan-ı siyaset (siyasi idam cezalarının yapıldığı yer, mecaz olarak siyaset hayatı), siyaset çeşmesi (Osmanlılarda Topkapı Sarayı'nda siyaseten katledilenlerin başlarının kesildiği çeşme), siyaset-i âmme, siyaset-i hâssa, siyaset-i seriye (hükümdar, vezir vb. tarafından verilen cezalar) gibi terkipleri de vardır. Siyasetle ilgili işlere siyasi (siyasiyât), bu tür işlerle uğraşanlara da siyasiyyûn denilmekte olup, padişahlara, devlet ileri gelenlerine, dolayısıyla daha sonra bu görevleri üstleneceklere yol göstermek gibi gayelerle kaleme alınan kitaplara da genel bir başlık olarak siyasetname denilmektedir. İdealist bir yaklaşımla kaleme alınan, yani devletin ve siyasi isleyişin nasıl olması gerektiğini tespit etmek için yazılan ve daha ziyade felsefi boyutu ağır basan kitaplar da bazı araştırmacılar tarafından siyasetname başlığı altında ele alınmış ise de bu doğru bir yol olmamalıdır. Bu tür eserleri siyasetnamelerin kaynaklarından biri olarak değerlendirmek daha anlamlı olur. Felsefi ahlakın politique bölümünde siyaset konularına yer verilmiş, devletin işleyişi, şehrin (sitenin) yönetimi, idare şekilleri ve devlet ileri gelenlerinin taşımaları gereken özellikler üzerinde durulmuştur. İslam felsefesi kitabiyâtında felsefi ahlakın politique kısmı için ilm-i tedbir-i Medine (şehir yönetimi ilmi) tabiri kullanılmıştır. İslam dünyasında bu sahaya ilk el atan kişi Kindî kabul edilmekte ise de bu konu üzerinde önemle duran ve orijinal eserler veren kişi Farabî olmuştur. Aristoteles ve Platon devlet ve politika üzerine yazdığı kitaplarla Pehleviceden Arapçaya aktarılan Kelile ve Dimne de bu türün doğuşunda çok etkili olmuştur. (11) Esasında Allah'ın aynı zamanda isimleri olan Adl ve Hakk ın adilane ve hakkaniyetle uygulanması endişesi Şark devlet ve fikir adamlarını hükümet teorisinde daha dikkatli düşünmeye sevk etmiştir. Böylece İslam tarihinin ilk dönemlerinden itibaren Müslümanların hayatında önemli bir yer işgal etmiş ve bunun sonucunda bu alanda, biri İslam'ın kendi iç dinamiklerinden, diğer ikisi de İslam dışı kaynaklardan beslenen üç farklı kitabî gelenek vücut bulmuştur. Ekseriyetle fıkıhçıların temsil ettiği, idarecilere adalete ve İslam'a uygun davranmalarını tavsiye eden kuramsal çalışmalarla, felsefecilerin temsil ettiği, eski Yunan filozoflarından ilham alınarak kaleme alınan ütopik denemelerin dışındaki Üçüncü çizgi menşeî itibariyle Hind'e dayanmakla birlikte İran'da gelişme kaydeden hikâye tarzındaki edebî eserler olmuştur. Sâmânîlerin son zamanlarında enderzname, pendname gibi isimlerle yaygınlık kazanan bu nasihatname/siyasetname türü, özellikle Abbasîlerle birlikte İranlı unsurlar yönetime taşındığında, ilim çevrelerinde revaç bulmaya başlamış ve zamanla bir edeb literatürü oluşmuştur. Nasihatü'l-mülük, Umdetü'l-mülük, Tuhfetü'l-mülük, Zahiretü'l-mülük, Enisü'l- mülük, Kitabu's-siyase, Rumuzu'l-kenz gibi isimlerle de karşımıza çıkan bu kitaplar Müslüman toplumun veya devletinin karşılaştığı meselelere acil çözümler üretilmesi gerektiğini gören tecrübeli devlet ricali veya hatırı sayılır ilim adamları tarafından yapılan tavsiye ve tenkitleri içermektedir. Müellifleri, genellikle idarede çalışan üst düzey yetkililer olduklarından, felsefeciler gibi devlet ve hükümet teorileriyle uğraşmayıp, devlet işleri en iyi şekilde nasıl yürütülebilir sorusunun cevabını aramakla meşgul olmuşlardır. Cevap için başvurdukları kaynaklar ise genellikle İran yönetim anlayışı, âdet ve gelenekleri olmuş, fakat yoğunluğu müellifinin yetişme tarzına göre değişen oranlarda, dinî ve ahlakî mevize ve menkıbeler ve mümtaz tarihî şahsiyetler hakkında anlatılan hikâyelerde kullanılmıştır. Siyasetname'nin yazarı Nizamü'l-Mülk'ün de aralarında bulunduğu bu tür müellifler, meseleyle ilgili gelenek ve hikâyeleri nakledecekleri bölümden önce, ekseriyetle bu bölümün öğreteceği şeyleri özetleyen genel bir ifadeyle konuya giriş yapmayı tercih etmişlerdir. (12) 51 fasla(13) taksim olunan eserin fasıllarının çoğunun başında Nizamü'l-Mülk meseleyi önce kendi içinde tartışmış, daha sonra tezini destekleyecek kısa bir hikâye, rivayetler, hadisler, Kur'an ayetleri, geçmiş büyüklerden sözler koymuştur. Kitap Nizamü'l-Mülk'ün devlet idaresiyle ilgili bütün tecrübesini ömrünün son yıllarında ortaya koyduğu bir tür hatırat eseridir. Kitabı kuru bir vakalar kitabı olmaktan kurtaran şey Fars nesrinin başarılı ve bazen sanat endişesi duyularak kaleme alınmış olmasıdır. Nizamü'l-Mülk'ün tabiriyle Hem nasihat, hem hikmet, hem destan, hem Kur'an tefsiri, hem peygamber sözleri, hem peygamberler kıssası, hem geçmiş adil padişahların maceralarıdır. Bizden evvelkilerden haber verirken kalanlardan meyveler devşirir. Uzun olmasına uzun, lakin özlüdür ve adil hükümdara yaraşır yazılmıştır. diyerek kitabının esasında bir el kitabı olarak hazırladığının ipuçlarını verir. Kitapta anlatılan hikâyelerden bazısı tarihsel sıhhatten yoksun, nakledilen hadisler hadis ilmi açısından zayıf olmakla birlikte bunlar Nizamü'l-Mülk'ün metinde güttüğü gayeye hizmet için kullanılması bakımından başarılıdır yani esas olan hikâyenin doğru olup olmadığı değil, ileri sürdüğü teze uygunluk arz edip etmediğidir. Nitekim yukarıda zikredildiği gibi Nizamü'l-Mülk bir müverrih olmaktan ziyade siyasi hatıra ve tavsiyelerini kaleme alan bir yazar olarak ele alınmalıdır. Eserin hemen başında hükümdarın adeta Tanrısal bir seçimle tahta geçtiğini, Allahü Teâlâ her çağda halk arasından birini seçerek onu hükümdarlara yaraşır birtakım özelliklerle donatır. diyerek ifade eden Nizamü'l-Mülk, hükümdar olmak için kişioğlunda olması gereken bir tabir kullanır Ferr-i izedi [ilahî ışık, divine effulgence, charisme] Eski Turcic kavimlerde kut almak İslam sonrasında ise zillullahi fi'l arz olarak karşımıza çıkan bu tabir Nizamü'l-Mülk'ün esasında devlet sisteminde merkeze koyduğu ve eser boyunca kendisine seslendiği hükümdarın hükümet etme yetkisini bizzat Tanrı'nın kendisinden aldığına işaret eder. Eserin girişinde hükümdarın kudreti bir axiom [mutearife] olarak farz edilip münakaşa yahut mütalaa konusu edilmekten beri tutulur. Nizamü'l-Mülk Büyük Selçuklu Devleti kendi döneminde en parlak çağını yaşadığı için eserinde kudretin zapt yolları ndan çok kudretin icra yöntemleri ile meşgul olmuştur. Bu manada bütün eski yönetim anlayışlarında rastlanacağı gibi taassuba varan merkeziyetçi bir tutum takınmıştır. Bu anlayışta bir yandan merkez hâkimiyeti tahkim edilirken, diğer yandan feodalite takviye edilerek hâkimiyete iştirakleri sağlanır. Dolayısıyla Nizamü'l-Mülk Selçukluların resmi politikasında ve eserinde feodallerin merkeze entegrasyonu siyasetini takip etmiştir. (14) Nizamü'l-Mülk dinî tutumunda itikaden Eş'ari, mezhepte Şafiî dünya görüşünde, Perso-Müslim bağlamda gelenekçi politik tutumunda monarşisttir. Bu hususiyetleri tamamen haiz olan vezir, kendi mezhebi dışındaki bütün mezheplere savaş açmış, otuz yıl özellikle Şiî ve İsmailîlere göz açtırmamıştır. Ona göre doğrulukları tartışılmaz sadece iki mezhep vardır Yeryüzünde makbul ve dosdoğru yolda ilerleyen, Allah'ın rahmetinin ikisi üzerine olası Hanefî ve Şafiî diye iki mezhep vardır. Geri kalanlar beyhude ve sapkınlık, şek ve gümandan ibarettir. Nizamü'l-Mülk bu taifeyi bu şekilde tarif ettikten sonra onların kimliklerini, isyan ettikleri yerleri bir istihbarat belgesi gibi sunar Ve dahi Bâtınîlere isyan ettikleri tarihe ve şehre göre bir isim ve lakap verilmiştir. Bu sebepten ötürü muhtelif adlarla anılmaktadırlar. Esasında özleri birdir. Örneğin Halep ve Mısır'da İsmailî Kum, Kâşân, Taberistân ve Zebzivâr'da Şiî Bağdat, Maveraünnehr, Gazne'de Karamatî Kûfe'de Mübârekî Basra'da Revendî ve Burkaî Gürgân'da Muhammirî Şam'da Mubayza Mağrib'de Saîdî Lahsa ve Bahreyn'de Cinânî İsfahan'da Bâtınî -kendilerine de ta'lîmî derlerolarak adlandırılmışlardır. Nizamü'l-Mülk eski Sâsânî saray ve kisralarının kudreti simgeleyen nişan ve alametlerinden ilham alarak Selçuklu Devleti'ni temsil eden resmi kudret sembollerinin de ihtişamlı olması gerektiğini söyler Allah'a hamdolsun ki her ne kadar bizim saltanatımızın böyle alâyişlere ihtiyacı yoksa da hükümdarlık şerefini, padişahlık töresini muhafaza etmek gerektir. Zira padişahın debdebe ve levazımatı onun himmet ve kudreti ölçüsünce olması elzemdir. Selçukluların dış ilişkilerindeki tutumunda Mısır merkezli Şiî Fatımî halifesine karşı Bağdat'taki Sünnî halifeyi bütün gücüyle destekleyen Nizamü'l-Mülk'ün modern bir tartışma konusu da olan co-existence ve kadınların yönetimde olmaları konusundaki tutumu ise katidir. Zira ona göre devlet kademesinde Yahudi, Hıristiyan ve Zerdüştîlere kati surette vazife verilmemeli kadınlar ise kesinlikle idarî işlerden uzak tutulmalıdır. Müslüman olmayan unsurların devlet işlerinden uzak tutulması gerektiğine dair birtakım hadisler söyledikten sonra Nizamü'l-Mülk sözünü söyle bağlar Bu husustaki hadis, ayet ve delilleri eğer zikredecek olursak hacimli bir kitap olur. Yalnız Rafızîlerin hali bu şekildedir. Rafızîlerden daha beter olan Bâtınîler vardır. Bu iki güruhun ne idüklerine dikkatle belle. Bu güruhlar başlarını kaldırmaya niyet ettikleri vakit bunların tepesine çökmek, köklerini kazımak ve memleketi onlardan temizlemek emniyet içinde hüküm sürmesi için dönemin hükümdarının boynunun borcudur. Keza Yahudilere, Hıristiyanlara, Mecusîlere görev teslim edip onları Müslümanların idaresine atamak abesle iştigaldir. Hatta ona göre Hanefî yahut Şafiî mezhebi dışındaki bir kimse ister Bâtınî, ister Rafızî ister Yahudi yahut Zerdüştî olsun, yapacağı en iyi şey yeryüzünde en azından nefes aldığına şükretmesidir. Kadınlarla ilgili görüşleri de yine aynı sertliktedir Tarihin bütün devirlerinde hükümdarın karısı hükümdara egemen olduğunda rezalet, şer, fitne ve fesattan başka bir şey ele geçmemiştir. Askeri teşkilatlanma konusunda ordunun muhtelif kavimlerden müteşekkil olması gerektiği üzerinde ihtimamla durur Ordunun katışıksız tek bir ırktan teşkil olması tehlikeler doğurur. Orduda her soydan asker bulunması için çaba sarf edilmelidir. Diğer yandan Türkmenlerin devlete kazandırılması için de Melikşah'a şöyle tavsiyede bulunur Sayıları küçümsenemeyecek kadar çok olan Türkmenler her ne kadar bize bezginlik getirmişlerse de devlet üzerinde hatırı sayılır derecede hakları vardır. Nitekim devletin kuruluş aşamasında nice sıkıntılar göğüsleyerek hizmette bulunmuşlardır. Dahası hısım akrabadandırlar. Nizamü'l-Mülk, devlet örgütlenmesinde Gazneliler ve Sâmânîlerin devlet sistemlerini incelemiş ve eski İran devlet geleneklerinden etkilenmiştir. İdarî, adlî, malî, sosyal ve kültürel alanlardaki düzenlemeleriyle Selçuklu devlet idaresinde önemli yenilikler ve gelişmeler sağlamıştır. Gerçekleştirdiği sistem ve düzenlemeler bazı değişikliklerle sonraki Türkİslam devletlerince de uygulanmıştır. (15) Eser boyunca Perso-Müslim idare geleneği kendisini güçlü bir şekilde hissettirir. iki sosyo-politik damarı uzlaştırmakta muvaffak olamadığını ifade eder. Nizamü'l-Mülk'ün kendisinden sonra kurulan devlet idare sistemine bulunduğu katkı açısından bakıldığında Lambton'un kanaatlerine kuşkuyla bakılabileceği fikrindeyiz. Nizamü'l-Mülk'ün tesis etmeye çalıştığı yönetim zihniyetinde Selçukluların politik duruşu Persik özellikler arz etmekteydi. Ona göre özelde Melikşah, genelde Selçuklu Devleti Pers devlet geleneğine dayanmaktadır. Zira Nizamü'l-Mülk Melikşah'ı soy olarak, Firdevsî'nin Şehname'sinde soy tasnifine konu ettiği ve Alp er Tunga olduğu da söylenen Afrasyab'a şöyle bağlar Allahü Teâlâ, tarihin bu döneminin de kadim çağlarda yaşamış şahların zamanı gibi olması ve halka saadet ve huzur bahşetmesi için nesli atadan ataya ta büyük Afrasyab'a dayanan ulu padişahımızı daha önce hiçbir padişaha bahşedilmemiş olan yücelik ve kerametlerle bezedi. Dikkat edilmelidir ki Şehname'ye göre Cemşid'in oğlu Feridun tahta geçtikten sonra yeryüzünü üç parçaya ayırıp üç oğlu arasında bölüştürür. Tur'a Türkistan ile Çin'i, yani Turan ülkesini, İrec'e İran'ı, Selm'e ise Rum ülkesini ve Batı'yı verir. Vezirin bu şekilde resmi bir tarih izahına girme sebebi Selçuklu Devleti'ne mitsel bir rol vererek, hükümdarlığın tarihsel köklerini tespit ve tayin etmekle açıklanabilir. İstihbarat teşkilatının tesis ve takviyesinin lüzumu üzerinde ısrarkârdır Hiçbir şeyin hiçbir surette gizli saklı kalmaması ve vuku bulan yahut ayyuka çıkan bir meseleye anında müdahale için kulaklarına çalınan her şeyi padişaha ulaştıracak, tacir, seyyah, sûfî, yoksul, sakatatçı kılığında, dört bir yana casuslar salınmalıdır. Nizamü'l-Mülk eser boyunca bir hükümdar prototipi vermeye çabalar. Cümle hükümdarların kendisinden sorulduğu cihan dedikleri ailenin reisi olan hükümdar dünya işleri ve cihan ahalisinin kamu düzeninden sorumludur fitne ve kargaşa onun sayesinde bastırılır adaleti sayesinde hoşça zaman geçirip kendilerini güvende hissetmeleri ve idaresine duacı olmaları için insanların gönlünde ve gözünde ona dair derin bir saygı vardır hükümdar tüm dünyadan sorumlu olduğu için cihanı bayındır kılar. Taşradan yeraltı suları için kanallar açar, ırmaklara yataklar yaptırır, büyük suların akışı için köprüler inşa eder, yerleşim birimlerini düzenler, tarlaları ekime elverişli kılar, surları yükseltir, yeni şehirler kurar, yüksek yapılar ve görkemli meskenler tesis eder, ana ve işlek yollarda konaklar bina eder, ilim taliplileri için medreselerin inşasını buyurur. Böylece bu kubbede hoş bir seda bırakır kazandığı duaların sevabına da diğer cihanda nail olur. Entelektüel birikimi haiz Cihan hükümdarının ilmi, birçok aydınlığın kendisinden beslendiği, insanların yolunu aydınlatıp onları karanlıktan kurtaran bir mumu andırır. Yalnız Nizamü'lMülk'ün hükümdarın Arapça bilmesinin çok da elzem olmadığını ifade etmesi bizi Melikşah'ın Arap diline vakıf olduğu hususunda şüpheye düşürdü. Çünkü vezirin Arapça bilmenin hükümdar olmak için temel bir vasıf olduğunu söylemesi ve Melikşah'ın Arapça bilmemesi durumunda hükümdarın bu beyandan incinmesi söz konusu olabilirdi. Adalet esere hâkim olan ana tema olarak işlenmiş ve bir hükümdarın hükümdar olmasının meşruiyet ve idamesini temin eden yegâne kıstas olarak tarif edilmiştir Zira Hükümdarların zulmü ve uğursuzluğu yüzünden padişahların ömrü kısalır ve saltanatları başkasının eline geçer. Nizamü'l-Mülk'e göre Güzel zamanlar, adil hükümdarların hüküm sürdüğü zamanlardır. Çünkü hükümdar fıtrat ve kudret açısından sıradan biri değildir Hükümdar ve diğerleri arasındaki en büyük fark onun hükmünün geçmesidir. Nizamü'l-Mülk'ün devlet nazariyesinde din ve idarî işler birbirine sıkıca bağlıdır. Ona göre din ve hükümdar birbirlerinin kardeşi gibidir. Hükümdarın vatanında bir kargaşa baş gösterince din de bundan zarar görerek bozgunculara ve dinî eğrilere gün doğar. Keza dinde bir fesat vücuda gelirse memlekette nizam kalmaz ve dahi mayası bozuklar palazlanarak padişahın itibarını sarsarlar kalpler kararır, sapkınlık ayyuka çıkar ve asiler galebe çalar. Ona göre padişaha halkın en basit bir ferdi dahi kolayca ulaşabilmeli, maruzatını bizzat arz edebilmelidir Memleketi yıkıma sürükleyip raiyyeti perişan eden en büyük şey padişaha ulaşmaktaki zorluktur buna mukabil padişaha erişmek kolaylığı halk için en büyük saadettir. Halkın zahmetsizce hükümdara bu kadar kolay ulaştığını gören memurlar ve ummâl ayağını denk alarak raiyyete zorbalık yapamazlar, halktan muayyen vergi dışında bir şey alamazlar. Hükümdar her daim müteyakkız olmalıdır Yanı başında yahut uzağında kalmış ordu ve raiyyetin durumlarını araştırıp onlardan haberdar olmak padişahlığın gereklerindendir. Hükümdar böyle yapmaz ise şanına noksan gelir ve halk bunu onun gafil, ihmalkâr ve gaddar biri olduğuna yorarak Memlekette yolsuzluk, bozgunculuğun alıp başını gitmesi padişahın umurunda değil. der. Şayet padişah, olan bitenden haberdar da tedbir almıyorsa zulme rıza gösterip zalimlere ortak olur yok eğer haberdar değilse ahmak, aymaz, kara bir cahildir. Bu iki itham da hoş değildir. Nizamü'l-Mülk'ün idare teorisinde adalet sine qua non [olmazsa olmaz] bir şart olarak takdim edilir. Küfr ile belki amma zulm ile paydâr kalmaz memleket sözünü düstur edinen vezirin bu tutumu eser boyunca anlatılan bazı hikâyelerle desteklenir. Dolayısıyla ona göre adaletin tahakkuk etmesi için mutlak surette İslam olmaya lüzum yoktur. Tabiri caizse denebilir ki, adalet mertebe olarak vezirin devlet teorisinde İslam'dan üstündür. Ona göre kudretli her kişinin ardında onu destekleyen bir yardımcısı vardır Anılacak her hükümdarın arkasında kati surette feraset sahibi bir vezir vardır. Büyük peygamberler için de bu kanun geçerlidir. Nitekim Süleyman bin Davud'un Asıf b. Berhiya'sı, Musa peygamberin kardeşi olan Harun'u, Muhammed Mustafa aleyhissalatu vesselamın Ebubekir Sıddık'ı var idi. Ulu hükümdarlardan Keyhusrev'in Guderz'i, İskender'in Aristoteles'i, Minuçehr'in Sâm'ı, Efresyâb'ın Pîrân-ı vise'si, Guştasb'ın Camasp'ı, Rüstem'in Zevâre'si, Behram-gûr'un Hurerûz'u ve Nûşirevân-ı âdil'in Büzürcmihr'i var idi. Nizamü'l-Mülk, hikâyelerinden maksadının bunlardan ibret almak olduğunu bizzat kendisi izah ederek hükümdarın vasıflarıyla ilgili şunları söyler Yoksa kitabımızın maksadı masal anlatmak değildir. Gayemiz müreffeh çağlar çatıp işlerin istikrarlı olmasının alameti iyi bir hükümdarın zuhur edip bozguncuları tepelemesi, görüşlerinin ayniyle sabit olması, vezir ve pîşkârânının iyi ve asil olmaları, işi ehline vermeleri, iki meşguliyeti aynı kişiye, bir işi iki ayrı şahsa tevdi etmemeleri, sapkın mezheplilerle mücadele edip temiz mezheplileri terfi etmeleri, zalimlere karşı sert olmaları, yolları güvenli hale getirmeleri, askerlerinin ve riayetinin kendisinden korkmaları, sipah-sâlârlığı yeni yetme toy delikanlılara değil tecrübeli ihtiyarlara emanet etmeleri, kişiyi altın sahibi değil hüner sahibi olduğu için tutmaları, dünya menfaati için dinlerini satmamaları, her şeyi usulünce icra etmeleri, din ve dünya işlerinin uyumlu yürümesi için herkesi liyakatlerince istihdam etmeleri, herkese yeterliliği ölçüsünce iş buyurmaları, buna mugayir hareket ettiğinde hükümdarın müsaade etmemesi ve tıpkı kadim zamanlardaki gibi işleri adalet dengesi ve idare kılıcıyla tanzim etmektir. Ona göre idarecilerin hata yapma payları diğer insanlara nispetle gayetle düşüktür Tanrı azze ve celle katında padişahların işledikleri günahtan daha büyük günah yoktur. Zira sıradan bir insanın yaptığı bir hata sadece kendisine zarar verebilecekken idarecinin bir hatası bir millete mal olabilir. Nizamü'l-Mülk son derece şairane bir üslupla geçmişteki adil ve kudretli hükümdarların ismini şöyle anar Bilge padişahlara bir bak ki nasıl hatırı sayılır işler yaparak avazelerini âleme Davut gibi salmış ve bu kubbede hoş bir seda bırakmışlardır. Feridun'a bir bak ve İskender'e ve Erdeşîr'e ve Nûşirevân'a, ve Dârâb'a ve Emirü'l-mü'mînin Ömer ve Emirü'l-mü'mînin Ali efendimize ve Ömer b. Abdulaziz'e ve bir bak Harun Reşid'e ve Me'mûn'a ve Mu'tasım'a ve İsmail b. Ahmed Sâmânî'ye ve bir bak Mahmud bin Sebüktekîn'e... Allah cümlesine rahmetiyle muamele etsin. Yaptıkları işler ortadadır, tarihlerde ve kitaplarda kıssaları yazmaktadır. Okuyucular bu hükümdarlardan hâlâ sitayişle bahsetmekte ve onlara dualar etmektedirler. Nizamü'l-Mülk eserinde felsefi mülahazalarda bulunmaktan ziyade meselelerin tatbiki mümkün olan kısımları üzerinde durur. Eser böylece, rivayet ettiği hikâyelerden dolayı salt bir siyaset kitabı hadiseleri bir devlet adamının gözünden yorumlamasıyla sıradan bir masal kitabı içtimai ve iktisadi hayata tatbiki mümkün kanaatleri takdimi açısından kuru bir teori kitabı olayları tenkide ve tahlile tabi tuttuğu için bir tarih kitabı olmaktan kurtulup alanında yazılmış yegâne eser olma hüviyeti kazanarak Nizamü'l-Mülk'ün devlet idaresiyle ilgili bütün tecrübesini ömrünün son yıllarında döktüğü bir tür siyasi hatırat kitabı şeklinde tarihteki yerini alır. Farsçadan Türkçeye yapılan tercümelerin en tehlikeli yanı iki dilin farklı durumları tasvir ve tarif için benzer tabir ve tanımları kullanmalarıdır. Öte yandan mesela siyaset, tedbir gibi kelimelerin zaman içinde kazandıkları ve kaybettikleri anlamı göz önüne alarak metin içinde tam olarak geldiği anlamı bulmak, bu sahada tercüme yapan araştırmacılar için dikkat edilmesi gereken hususlardandır. Eserin tercümesinde bizden evvelkilerin elsine-i selase dediği, Osmanlıca olarak bilinen tabir ve ıstılahlardan faydalandık. Eserin klasik bir eser olmasından ötürü tercüme dilinde bugün de kullanıldığı için çok da mehcur sayılmayan bir nesir üslubunu tercih ettik. Farsça ve Türkçe arasındaki tarihsel akrabalıktan dolayı bazı deyim ve cümle yapılarını kelime kelime Türkçeye çevirmekten metnin nakletmeyi amaçladığı maksada zarar vereceği endişesiyle elden geldiğince sakındık. Böyle muhtasar bir mukaddimede tercüme usulü ve felsefesi üzerinde fazla durmadan şunu söyleyebiliriz ki, metnin yazıldığı dile kayıtsız şartsız sadık kalma prensibiyle yapılan tercümelerin çeviriye konu olan metne tercüman olamayacağı kanaatindeyiz. Bu manada İtalyanların, Traduttore, Traditore , mütercim haindir vecizesini hatırlayarak, onu Türkçeye, Mütercim, metne ancak ihanet ederek onun ruhuna sadık kalabilir, şeklinde çevirebiliriz. M. Taha Ayar 2009, Haziran Los Angeles Esirgeyen ve bağışlayan Allahü Teâlâ'nın adına Zemin u zamanı yoktan var eden, kullarından azığı esirgemeyen, açık seçiği gizliyi gizemi derinden bilen, günahlarımızı örtbas eden Allahü Teâlâ azze ve celleye hamd olsun. Öte yandan, yaratılmışların en üstünü, peygamberlerin en seçkini, evrenin yaratıcısı rabbin gözbebeği, Kur'an-ı azimu'ş-şan'ın bezeği, kıyamet gününde ümmetin koruyucu ve kollayıcısı üzerine salât ve selam olası, Abdullah oğlu Muhammed'e selam olsun ve selam olsun onun aile çevresine ve yine selam olsun Allahü Teâlâ'nın güvenilir ve pek şerefli, onun biricik yakın dostlarına. Giriş Faslı Kitabın Tertip Edilişi ve Sebeb-i Telifini Beyan Eder Nizamü'l-mülk Hasan bendeleri der ki, yıl 470 [M. 1077-1078] olanda, Muhammed Yemînû Emirül-mü'mînin oğlu Alparslan oğlu pervane-i a'la şahlar şahı Sultan Mu'izzu'd-dünya ve'd-din Ebu'l-Feth Melikşah-e'izzallah ensarahu şu bendenize ve diğer kullarına şöyle emir buyurdu Her biriniz memlekete dair düşünüp saltanatımız devrindeki aksaklıkları tespit ediniz. Dergâh, divan ve sarayımızda yerine getirilmesi gerekirken es geçilen yahut gözümüzden kaçan durumları gözden geçiriniz. Ayrıca evvelki padişahların icra etmiş oldukları halde bizim de yapmamız gerekirken icrasından geri kaldığımız durumları saptayınız. Üzerlerinde fikirler eyleyelim, bu fikirleri hayata geçirelim de din ve dünya işlerimiz yolunca yoradamınca idame etsin diye gerek Selçukluların gerek başka padişahların töre ve âdetleri üzerinde mütalaa edip bu mütalaaları açık seçik olarak kaleme alarak bize sununuz. Bize arzı yapılan bu çalışmalardan makul olanını hayata geçirelim ki her bir iş kuralınca yapılsın. Mevla'ya ısmarlayalım işlerimizi ardından. İlahi gazaba uğramamak içün memlekette hakkıyla yapılan yahut fesada bulaşmış her ne var ise haberdar olalım. Zira Allahü Teâlâ bu memleketi bize ihsan buyurmuştur, zira Allahü Teâlâ bizden dünya nimetlerini esirgememiştir. Zira Allahü Teâlâ düşmanlarımızı kahr u perişan eylemiştir. Bundan ötürüdür ki memleket dâhilinde bundan böyle Allahü Teâlâ'nın şeriat ve emirlerine muhalif yahut mugayir bir iş ne olmalı ne süregelmelidir. Bendeleri Nizamü'l-mülk Hasan, mezkûr emre ilişkin bilgisini, görgüsünü, tecrübesini ve üstatlarından öğrendiği her ne var ise âli makamlarına arz etmiştir. Ve dahi bu kitabı 50 fasılda toparlamıştır. Her bir baba ilişkin fihristte malumat verilmiştir. Kitap, okuyucuya sıkıcı gelmesin, hoşça okunsun diye her babta beyan edilen konuya ilişkin hadis ve Kur'an ayetleri, veciz sözler, kıssalar ve bu kıssalardan hisseler, geçmiş zaman büyüklerinin sözlerini de andım. Eser, hakkıyla okunup hayata geçirildiği takdirde iki cihanın püf noktaları dâhil nice faydaların elde edileceği türden bir eserdir. Bu nüshayı Hazane-i ma'mure (Allah bereketini artırsın) için düzenleyip tamama erdirdim. İnşallah beğenilir ve el üstünde tutulur. Bir tek padişah ve buyruk sahibi yoktur ki bu kitabı görmezden gele. Özellikle şu devr u devran içinde kitap ne kadar sıklıkla okunsa din ve dünya işlerindeki teyakkuzları artar da artar ve dahi dostu düşmandan ayırmaktaki ustalıkları pekişir. Böylece önleri aydınlanır ve isabetli kararlar vermek için yüzleştikleri kapılar açılır. Diğer yandan padişahlık, dergâh u bargâh, divan u meydan, meclis ve emval, halkın ve ordunun halleri, vergi işleri ve bunun gibi nice meseleye vâkıf olurlar. Ülke sathında, yakın uzak, önemli önemsiz dönen ne var ise kendilerinden gizli saklı kalmaz. Allahü Teâlâ'nın rızasına ve iki cihanın mutluluğuna nail olurlar. Bir ve biricik olan Allah'ın izni ve desteğiyle kitap tamama ermiştir. Birinci Fasıl Devranın Gidişatı, Halkın Halleri ve Yeryüzündeki Saltanatı Daim Olası Hükümdar Efendimize[1] Övgüdür Allahü Teâlâ her çağda halk arasından birini seçerek onu hükümdarlara yaraşır birtakım özelliklerle donatır. Dünya işleri ve cihan ahalisinin kamu düzeninden onu sorumlu kılarak fitne ve kargaşa kapısını onun eliyle kapatır. Adaleti sayesinde hoşça zaman geçirip kendilerini güvende hissetmeleri ve idaresine duacı olmaları için insanların gönlünde ve gözünde ona dair derin bir saygı uyandırır. Allah yazdıysa bozsun, bir başkaldırı, ilahi kuralları hafifseme yahut Allahü Teâlâ'nın emirlerini yerine getirmekte bir gevşeme ortaya çıkması durumunda Hakk Teâlâ onları cezalandıracak ve yaptıkları çirkin işlerin karşılığını verecektir Allahü Teâlâ bize böylesi günler göstermesin, böylesi talihsizlikler yaşatmasın. Ve kati surette, isyanın uğursuzluğu, Allahü Teâlâ'nın gazabını bu tür insanlara eriştirir. Öyle ki aralarından basiretli idareciler çıkmaz tefrika kılıçları çekilir ve kanlar dökülür. Bu günahkâr takımı, kargaşa ve dökülen kanlar arasında helak ve dünya onlardan pir ü pak olana değin eli güçlü, sırtı pek olanlar keyfince davranır. Tıpkı sazlığa düşen ateşin, kurunun yanında olduğundan ötürü yaşı da yakıp yandırması gibi, bu bozguncular tayfası yüzünden de birçok masumun kancağızı dökülür. Nihayet, Allahü Teâlâ'nın takdiri ile kullardan birisi saadet ve devlete erişir. Hakk Teâlâ bu kişinin bahtını açarak talihini ona yaver kılar, ona verdiği akıl ve fikirle eli altındakileri layıkıyla istihdam eder, onları başarılı olabilecekleri makam ve mevkiye yerleştirir. Halk arasından hizmetkârlarını ve adamlarını tek tek seçerek her birine birtakım rütbeler, mertebeler verir. Din ve dünya meselelerine kifayetlerinde onlara güvenir. Sağladığı adalet sayesinde hayatlarını rahatça idame etsinler diye, itaat yolunu yol bilen ve kendi işleriyle meşgul olan tebayı sıkıntılara karşı kollar. Ve dahi hizmetkâr ve atanmışların birinden yakışıksız bir davranış yahut bir yolsuzluk sadır olur da bu kişinin birtakım yaptırımlar, kınamalar ve öğütlerle yola gelmesi ve gaflet uykusundan uyanması durumunda görevinde devamı sağlanır yok eğer uyanmazsa görevine derhal son verilerek, yerine o makama layık birisi tayin edilir. Ve dahi nankör olan ve huzurun kadr ü kıymetini bilmeyen, içlerinde ihanet tasarlayıp isyankârlık gösteren, haddi olmayan işlere burunlarını sokan kimseler hak ettikleri ölçüde paylanarak, hak ettikleri ölçüde cezalandırılırlar ve dahi ola ki yaptıklarından vazgeçerler diye bağışlama kapısı her daim açık tutulur. Öte yandan hükümdar cihanı bayındır kılar. Taşradan yeraltı suları için kanallar açar, ırmaklara yataklar yaptırır, büyük suların akışı için köprüler inşa eder, yerleşim birimlerini düzenler, tarlaları ekime elverişli kılar, surları yükseltir, yeni şehirler kurar, yüksek yapılar ve görkemli meskenler tesis eder, ana ve işlek yollarda konaklar bina eder, ilim taliplileri için medreselerin inşasını buyurur. Böylece bu kubbede hoş bir seda baki bırakır kazandığı duaların sevabına da diğer cihanda nail olur. Allahü Teâlâ, tarihin bu döneminin de kadim çağlarda yaşamış şahların zamanı gibi olması ve halka saadet ve huzur bahşetmesi için nesli atadan ataya ta büyük Afrasyab'a dayanan ulu padişahımızı daha önce hiçbir padişaha bahşedilmemiş olan yücelik ve kerametlerle bezedi. Güzel bir çehre, temiz ahlak, adalet, civanmertlik, yiğitlik, binicilik, ilim, envai çeşit pusatları kullanma mahareti, muhtelif sanatlara vâkıf oluş, Allahü Teâlâ ‘nın yarattıklarına şefkat ve merhamet, vaat ve adaklarına vefa, dinde istikamet, pir ü pak bir itikat, Hakk Teâlâ'ya kulluğu sevmek, teheccüd ve nafile oruçlara riayet, din bilginlerine saygı göstermek, zahit ve dervişleri aziz ve muteber tutmak, ilim ehlini himaye etmek, hikmet sahiplerine muntazaman sadaka vermek, yoksullara iyilik eylemek, küçük dereceli memurlara ve hizmetkârlara müşfik olmak ve zalimlerin kökünü tebadan kazımak gibi hükümdarlığa yakışan hasletleri Hakk Teâlâ ona ihsan etti. Muhakkak Allahü Teâlâ, onun liyakat ve itikadı ölçüsünce kendisine devlet ve memleket verdi. Cihanı ona bağlı kılarak onun iktidar ve saygınlığını dünya âleme eriştirdi. Bütün cihan ahalisi vergiye bağlandı ve ona yakın oldukları endazede kılıcının gazabından sakınabildiler. Halifelerden bazısı devrinde her ne kadar memleket sınırları genişlemiş ise de bu halifelerin zihinleri sürekli asilerin kendi iktidarlarına karşı isyanlarıyla meşgul idi. Allah'a şükürler olsun ki, bu devirde ona karşı içinde muhalefet arzusu besleyen yahut ona itaat dairesinden çıkan hiç kimse yoktur. Allahü Teâlâ bu devleti kıyamete dek payidar kılsın ve halk bu hükümdarın siyaset ve adaleti sayesinde hoşça zaman geçirsin, hayır dualar etsinler diye kem gözleri bu devlet-i şahaneden uzak tutsun. Devletin durumu beyan edilen minval üzredir. İlmin ölçüsü ve iyi törelerin tesisi devletin hali ile kıyasla anlaşılır. Cihan hükümdarının ilmi birçok aydınlığın kendisinden beslendiği, insanların yolunu aydınlatıp onları karanlıktan kurtaran bir mumu andırır. Onun hiçbir kılavuza, hiçbir rehbere ihtiyacı yoktur. Bununla birlikte cihangir hükümdarın başı birtakım kaygulardan da âzâd değildir belki de kullarını sınamak, onların kabiliyet ve meziyetlerini bilmeyi arzu eder. Şu aciz bendesine padişahlarda olmazsa olmaz birtakım nitelikleri ve padişahların icra edegeldikleri halde bugünkülerin tatbik etmedikleri noktaları hoşa giden yahut gitmeyen taraflarıyla ne var ise bildiklerim, okuduklarım, işittiklerim kadarı ve yâdımda kaldığı nispette kaleme almam emr ü ferman buyruldu. Yüce ferman gereğince birkaç fasıl kısaca yazıya döküldü. Her fasıl, o fasla yakışır ve anlaşılır bir tarzla zikredildi. Bitevfikillâhi Teâlâ. İkinci Fasıl Padişahların, Allahü Teâlâ'nın Kendilerine Sunduğu Nimetlerin Kadrini Bilmelerine Dairdir Padişahlara şanı yüce Hakk Teâlâ'nın rızasını gözetmek gerektir. Hakk Teâlâ rızası halka yapılan ihsan ve onlar arasında yaygınlaştırılan lütuf ile sağlanır. Tebanın hayır duası daimi olunca o memleket ayakta kalır ve her geçen gün gelişir. Ol melik, ol devr ü devletten nimetlenir ve bu cihanda iyi bir nam, öte cihanda kurtuluşa ererek vereceği hesap pek kolay olur. Nitekim atalar demişlerdir ki Saltanat küfür ile devam bulur amma zulüm ve gaddarlıkla paydâr kalmaz. Rivayet olunmuştur ki Yusuf aleyhisselam bu dünyadan göçünce, onu atalarının civarına gömmek için İbrahim aleyhisselamın türbesinin yanı başına getirdiler. Cebrâil aleyhisselam gelivererek Durun, tutun onu tuttuğunuz yerde, burası onun mekânı değildir, kıyamet günü, hükmettiği saltanatın hesabını vermek zorundadır. dedi. Şu halde Yusuf peygamberin hali böyle olunca var sen diğerlerinin hal-i pür melallerini hesap et. Peygamber efendimizden şöylece nakledilir ki Bu cihanda halka idarecilik yapanlar, mahşer günü huzura elleri bağlı getirilirler. Şayet adil imiş ise, adalet onun ellerini çözüverir ve cennete ulaştırır yok eğer zalim imiş ise zulmü ellerini bağlar ve elleri boynundan zincire vurulmuş bir şekilde onu cehenneme götürür. Ve dahi rivayet olunur ki, kıyamet günü bir kimse, idaresi altında bulunan bir şahıstan, halktan, ev sakinlerinden, eli altındakilerden hesaba çekilecek hatta koyunları güden çobandan sürüsüyle ilgili soruları cevaplaması istenecektir. Rivayet olunur ki, bu fani cihandan göçmezden evvel babasından Abdullah bin Ömer bin El-Hattâb şöyle sual etti Babacığım, bir daha seni ne zaman ve nerede göreceğim. Babası Öteki cihanda. diye yanıtladı. Abdullah, Daha erken görmek istiyorum. dedi. Babası, Birinci olmadı ikinci, o da olmadı üçüncü gece beni rüyanda göreceksin. dedi. Abdullah, tam on iki yıl babasının sözünü ettiği rüyayı görmedi. Nihayet bir gece onu rüyasında görünce dedi ki Babacığım, vefatından sonra üç gün içinde seni göreceğimi söylememiş miydin. Babası Sevgili oğlum, Bağdat civarında harap halde bir köprü var idi, görevliler de onarımını ihmal etmişler idi, bir koyunun da ayağı oradaki bir deliğe denk gelivermiş de kırılmış. Şimdiye değin onun davasıyla meşgul idim. diye cevap verdi. [2] Âlemin efendisi, saltanatı hep süresi şunu kesinlikle bellemelidir ki, o büyük gün, hükmettiği halka dair bizatihi kendisi hesap verecektir bu hesabı başka birine havale etmesi söz konusu olmayacaktır. Mademki hal böyleyken böyledir, bu büyük meseleyi başkasına bırakmasa gerektir. Halkın işlerinden gafil olmasa gerektir. Elinden geldiğince, gizliden yahut açıktan halkla hemhal olması, halka kıyan elleri kırıp zalimlerin zulmünden halkı muhafaza etmesi sonucu gelecek bereket onun hükümet çağlarına dokunur inşaallâhu Teâlâ. Üçüncü Fasıl Padişahın Divan-ı Mezâlim'e Oturuşu, Adalet, Güzel Ahlak ve İyiliği İcrası Padişahın haftada iki gün divan-ı mezâlime oturup, mazlumun hakkını zalimden alarak ona vermesi, konuyu aracısız bir şekilde tebaadan bizzat kendisinin dinleyip ona hükmetmesi gerektir. Nispeten önemli olanlar yazılı olarak kendisine arz edilmeli ve hükümdar bu meselelerin her birinin neticelerini de kâtiplere yazdırması lazımdır. Cihan hükümdarının haftada iki gün haksızlığa ve gadre uğrayanları huzuruna çağırıp onları bizzat kendisinin dinlediği haberi memlekette yayılınca zalimler dehşete kapılır, ayaklarını denk alırlar ve cezaya çarptırılma korkusundan ötürü hiç kimsenin haksızlık ve yolsuzluk yapmaya gözü kesmez. Eskilerin kitaplarında okuduğum kadarıyla, Acem şahlarının kahir ekseriyeti [Sâsânîler], bir alanda toplanmış zulme uğrayanları daha iyi görmek ve tek tek dertlerine çare olmak için, atların sırtlarının üzerine kuruldukları, tahtadan yüksekçe bir mahfil yaparlar imiş. Bunun sebebi hikmeti şu idi ki eğer padişah büyük kapılar, müstahkem kaleler, dehlizler ve perdeler ardında bir yerde oturursa art niyetliler, kötü maksatlılar ve zalimler mazlumların padişahın huzuruna çıkmalarını engelleyerek, şikâyetini dillendirmekten alıkoyarlar. [3] İşittim ki bir padişahın kulakları ağır işitirmiş. Mütercimlerin, haksızlığa uğrayan kişilerin sözlerini ona yanlış aktaracaklarından, dolayısıyla vereceği kararın meseleye uygunsuz düşeceğinden kaygu duymuş. O da tanıyabilmek için, haksızlığa uğrayan kimselerin kırmızı elbise giyinmelerini[4], bunlar dışındaki hiç kimsenin o renk bir giysi giyinmemelerini ferman buyurmuş. Bu padişah bir filin üstüne kurulur ve bir ovada bekler ve kırmızı giyinen herkesin orada toplanmasını emreder imiş. Daha sonra boş bir alana geçer ve onları tek tek yanına çağırır, yüksek bir sesle vaziyet ve şikâyetlerini dile getiren insanların dertlerine deva olurmuş. Hükümdarlar öte cihanda mahcup olmamak için hiçbir şey kendilerinden gizli kalmasın diye bütün bu işleri dikkatle icra ederlerdi. Emir-i Adil'in Hikâyesidir Sâmânîler soyundan İsmail bin Ahmed isminde gayetle adil[5], meziyetleri saymakla bitmez, Tanrı azze ve celleye itikadı tam olan bir hükümdar var idi. Fakir fukarayı koruyup gözetmesi onun zikredilegelen faziletlerinden sadece bir tanesiydi. Horâsân, Irak ve Mâverâünnehr'in atalarının mülkünde olduğu İsmail, Buhâra'da ikamet etmekteydi. Yakub bin Leys Sîstân'ın bağrından bir başkaldırıyla çıkarak önce cümle Sîstân'ı, sonra Horâsân'a ilerleyerek cümle Horâsân'ı, sonra Irak'a varıp cümle Irak mülkünü zapt ü rapt etti. Dâîler[6] onun aklını çelip bir şekilde İsmailîler güruhuna bağlı kıldılar. Böylece gönlü Bağdat halifesine[7] karşı soğudu. Akabinde Horâsân ve Irak ordusunu toplayarak halifeyi katl ve Abbâsî hanedanının beşiğini yerle bir etmek için Bağdat kapılarına yürümeye niyet etti. Yakub'un Bağdat'a ilerlediği haberini alan halife ona bir elçi ile Senin Bağdat ile işin yok, bir kargaşa yahut bir buhranın baş göstermemesi için senin Kûhistân, Horâsân ve Irak taraflarını idare etmen ve geri dönmen daha hayırlıdır. haberini saldı. Yakub, Muhakkak surette dergâhınızın eşiğine gelip, yolunca yoradamınca itaatimi sunmadan, size olan ahdimi tazelemeden geri dönmeyeceğim. diyerek halifenin fermanına boyun eğmedi. Halife nice elçiler yolladığı halde Yakub'un cevabı değişmedi. Orduların hedefini Bağdat olarak gösterdi. Ona karşı işkillenen halife Bağdat'ın ileri gelenlerini toplayarak onlara şöyle dedi Öyle görünüyor ki Yakub bin Leys bize itaatte kusur etmiştir. Buraya art niyetle gelmektedir. Biz ona gelmesini ferman buyurmadığımız halde gelmekte geri dönmesini emrettiğimiz halde dönmemektedir. Kesinlikle içinde haince emeller beslemektedir. Zannımca Bâtınî'lere tabi olmuştur ve bunu buraya gelene değin ifşa etmeyecektir. Ona karşı birtakım önlemler almayı ihmal etmek olmaz. Hal çaresi ne ola ki. Halifenin gözde adamları, Bağdat'ın ileri gelenleri ve maiyetiyle birlikte şehirde kalmayıp taşraya çıkarak karargâh kurmasında karar kıldılar. Yakub varıp da halifeyi askerleriyle sahrada görüverince planları suya düşecek ve Emirül-mü'mînine karşı art niyeti de ayan beyan ortaya çıkacaktı. Binaenaleyh askerler bir orduğâhtan diğerine gidip gelirler. Eğer ki Yakub'un içinde isyana dair bir fikir var ise yekpare Irak ve Horâsân emirlerinin bunu onaylamasına imkân ve ihtimal yoktur ve dahi o açıkça isyan bayrağı açarsa bir hal çaresine bakıp onları tuttukları bu yoldan çeviririz, yok eğer başaramayıp onlarla savaşta baş edemezsek en azından bütün yollar kapanmış sayılmaz, yani dört duvara kıstırılmış olmayız, kaçış yolumuz bari açık olur dediler. Bu karar Emirül-mü'mînin hazretlerinin hoşuna gitti. Aynen böyle yaptılar. Sözü edilen halife al-Mu'temid Ala'llah Ahmed idi. Yakub varınca, halifenin ordugâhının hemen karşısına kurularak otağ kurdu. İki ordunun askerleri birbirlerine karıştı. Aynı gün meydan okuyan Yakub halifeye bir elçi göndererek Bağdat'ı boşaltmasını ve arzu ettiği yere gitmesini istedi. Halife Yakub'dan kerem edip kendisine iki ay zaman tanımasını talep etti. Yakub bu talebi reddetti. Gece çöktüğünde halife, Yakub'un ordu kumandanlarına gizlice bazı adamlar yollayarak şu mesajı iletti Yakub apaçık bir isyan içindedir. Sapkınlarla elbirliği etmiştir. Hanedanımızı darmadağın edip yerimize muhaliflerimizi işbaşına getirmeye kalkışmıştır. Onunla hemfikir misiniz, değil misiniz. İçlerinden bir grup dedi ki Biz geçimimizi onun sayesinde sağlamaktayız ve şu sahip olduğumuz makam ve refaha onun sayesinde eriştik, her ne yapar ise aynısını uygularız. Kahir çoğunluk dedi ki Emirülmü'mîninin bahsettiği durumdan haberdar değiliz ve onun Emirül-mü'mînine cephe alacağını da sanmıyoruz. Şimdengeri o eğer ki alenen isyanını aşikâr eyler ise bunu asla tasvip etmeyiz cenk günü seninle oluruz ve savaş vakti senin saflarına katılır sana yardım ederiz. Bu taife Horâsân emirlerinden oluşmaktaydı. Ve dahi halife Yakub'un askerî kurmaylarının sözlerinin bu şekilde olduğunu görünce gayetle memnun oldu. Gözüpek bir yüreklilikle Yakub'a şöyle haber saldı Mademki nankörlüğünü açığa vurdun ve hasımlarımla birlik oldun öyleyse bizi ancak kılıç paklar. Ordumun ordundan az olmasından da hiç pervam yoktur. Allahü Teâlâ azze ve celle haklının yâr ve yardımcısıdır ve Hakk Teâlâ benimledir ve o elindeki ordu esasında benim ordumdur. Halife daha sonra askerlerinin silah kuşanmasını ve cenk köslerine vurulmasını, savaş borularının ötmesini, askerin ordugâhtan çıkıp düz alanda harp düzenine geçmelerini ferman buyurdu. Yakub halifenin haberini bu minval üzre işitince Muradıma erdim. dedi. Bir yanda halife, ordusunun ortasında yerini aldı bu yandan Yakub leys. Halife gür sesli birisine iki ordu ortasına varıp yüksek sesle, Ey Müslümanlar topluluğu. Biliniz ki Yakub asi olmuştur. Abbâsî hanedânının kökünü kazıyarak Mehdiye'den olan hasmını tahta geçirmek, sünneti ortadan kaldırmak, sapkınlığı hâkim kılmak niyetiyle buraya gelmiştir. Tanrı azze ve cellenin peygamberinin halifesine muhalefet eden, Tanrı azze ve cellenin peygamberine muhalefet etmiştir. Peygamber aleyhisselama itaatten yüz çeviren, Allahü Teâlâ'ya itaatten yüz çevirmiş sayılır. Ve dahi o kişi İslam dairesinden çıkmış olur. Allahü Teâlâ'nın kitab-ı mubininde buyurduğu gibi ‘Allah'a, resulune ve sizden olan ulu'l emre itaat ediniz.' [Nisa 59]. Şu halde aranızdan cehennemi cennete tercih edecek, hakka yardım edip batıldan yüz çevirecekler kimlerdir. Düşmanlarımızla değil, bizimle bir olunuz. Yakub'un ordusu bu sözleri işitince Horâsân emirleri ittifak halinde halifenin tarafına geçerek Biz onun emirlerinize amade olmak için huzurunuza geldiğini sanmıştık. İsyan ve muhalefetini gösterdiği şu durumda biz seninleyiz ve son nefesimize kadar sırf senin adına kılıç sallarız. dediler. Halife bu sözlerden güç alarak orduya topluca taarruza geçilmesini emretti. Daha ilk hamlede bozguna uğrayan Leys perişan bir şekilde Hûzistân taraflarına çekildi. Halifenin askerleri onun hazinelerini, askeri levazımatını ve karargâhını yağmaladılar. Yakub bin Leys Hûzistân'a varınca ordu toplamak için dört bir yana elçiler saldı memurlarını çağırtarak Irak ve Horâsân'ın hazinelerinden levazımat, dirhem ve dinar getirmelerini emretti. Halife, Yakub'un Hûzistân'ı yurt bellediği haberini alınca derhal bir elçiyle ona şöyle bir mektup yolladı Bize malum oldu ki sen muhaliflerimizin sözleriyle aldatılmış, işin sonunu hesap edemeyen kalbi saf ve temiz bir insansın. Allahü Teâlâ'nın işine bak ki seni kendi öz ordunla darmadağın ederken hanedânımızı kolladı. Hepsi senin bir yanılgındı. Şimdi hatanı anladığını ve eylediklerinden pişmanlık duyduğunu biliyorum. Irak ve Horâsân emirliğine senden başkası yaraşmaz. Senin üstünde bir selahiyetle kimseyi oraya ihdas etmeyeceğiz. Senin devletimize çok fazla hizmetin olmuştur, yaptığın bu tek yanlışı, hizmetlerin yüzü suyu hürmetine bağışladık. Mademki biz senin bu serkeşliğini görmezden geldik, yaptıklarını olmamış saydık, Yakub'un da bu davadan vazgeçerek en kısa sürede toparlanıp Irak ve Horâsân'a revan olması ve bu vilayetlerin meseleleriyle can ü gönülden ilgilenmesi gerekir. Yakub mektubu okuyunca kalbinde en ufak bir yumuşama olmadı. Eylediklerinden pişmanlık da duymuyordu. Elçiye tahtadan bir tabak içinde bir parça pırasa, birkaç balık ve kuru soğan getirmelerini emretti. Daha sonra halifenin elçisini getirmelerini ve oturtmalarını ferman buyurdu. Elçiye dönerek Git ve halifeye de ki, ben bir bakır ustası çocuğuyum ve pederimden bu mesleği öğrenmişim yediklerim arpa ekmeği, balık, kuru soğan ve pırasadır. Sahibi olduğum bu saltanat ü servetim ne baba mirasıdır ne senin ihsanındır bunları maharetim ve gözü pekliğimle elde ettim. Senin kelleni Mehdiye'ye[8] yollamadıkça ve hanedanının kökünü kazımadıkça bana rahat yoktur. Ya her ne dedim ise yapacağım yahut arpa ekmeğine, balığa ve pırasaya talime devam edeceğim. Savul ki hazineleri seferber eyledim ve ordularımı yığdım, bu elçinin ardı sıra gelmekteyim. elçiyi yola revan eyledi. Halife her ne kadar elçiler ve mektuplar yolladıysa da Yakub'u kararından caydıramadı. Yakub, ordular sevk ederek Hûzistân'dan hareket edip Bağdat yolunu tuttu. Daha üçüncü konakta bir karın sancısına müptela oldu. Bu ağır sancının yakasını bırakmayacağını anlayınca kardeşi Amr ibn Leys'i veliahdı olarak tayin edip, hazine defterlerini ona teslim ederek bu cihandan göçtü. Amr ibn Leys oradan ayrılarak Kûhistân'ına geldi. Burada bir süre kaldı. Daha sonra Horâsân'a giderek halifeye sadık bir hükümdar olarak orada hükümranlık eyledi. Ordu ve teba Amr ibn Leys'e Yakub'dan daha fazla sevgi besliyordu. Zira Amr pek yüce gönüllü, eli açık, aklı başında, yol yoradam bilir idi. Öyle insancıl ve öyle kerem sahibiydi ki mutfağını ancak 400 deve taşıyabiliyordu. Varın buradan hesap edin onun diğer işlerini. Ve fakat halifenin kalbinde hâlâ onun kardeşinin izinden gitmesine ve yarın bir gün Yakub'un giriştiği işlere bulaşacağına ilişkin gizliden bir korku var idi. Her ne kadar Amr'ın bu taraklarda bezi yok ise de halife böyle bir şeyden kuşkulanıyor ve sürekli olarak gizlice Buhâra'ya İsmail bin Ahmed'e birini yollayarak Amr bin Leys'e karşı kıyam et ve üstüne ordu sevk et, hükümdarlığı onun ellerinden söküp al. Ataların asırlardır oralarda hükmettiği ve Amr'ın şürekâsı onlardan bu yurtları gasp ettiği için sen Irak ve Horâsân üzerinde daha fazla hak sahibisin. Birincisi burada hükümranlık senin hakkındır, ikincisi güzel ahlak sahibisin, üçüncüsü de benim gönlüm de senden yanadır. İşte bütün bunlardan ötürü Allahü Teâlâ'nın sana yâr ve yardımcı olacağından zerre şüphem yoktur. Askerinin azlığından kaygu duyma dikkat buyur ki Allahü Teâlâ ‘Allahın izni ile ne küçük kıtalar büyük kıtalara galip gelmişlerdir. Allah sabredenlerle beraberdir' buyurmaktadır. [Bakara 249] Nihayet halifenin sözleri İsmail'in gönlünde yankı buldu. Amr ibn Leys'e cephe almakta kesinkes karar kıldı. Bütün askerlerini Ceyhun nehrinin güney yakasına toplayarak onları kırbacının ucuyla saydı. Sayıları on bin civarında olan askerlerden süvari olanlarının çoğunun üzengisi tahtadandı her iki askerden birinde kalkan, yirmisinden birinde zırh, ellisinden birinde ise kargı var idi. Öyle ki bazısı bineksizlikten zırhını ineklerin sağrısına bağlamış idi. Derken Ceyhun'dan harekete geçip Belh şehrine ulaştılar. Amr ibn Leys Nişabur'da olduğu sırada, İsmail bin Ahmed'in Ceyhun'u geçip Belh'e vardığı, Belh ve Serahs şahnelerinin firar ettiği ve İsmail bin Ahmed'in vilayeti zapta geldiği haberini alınca gülümsedi. Yetmiş bin zırhlı ve müsellah ve tam techiz süvariyi Belh şehrine sevk etti. Taraflar karşı karşıya varıp savaş düzeni aldılar. Amr bin Leys'in yetmiş bin müsellah süvarisi Belh önlerinde hezimete uğradı. Ordusundan hiç kimse ne ağır bir yara aldı ne de bir teki esir alındı. Kaderin garip bir cilvesiyle hepsinin arasından sadece Amr ibn Leys esir alınmıştı, huzura getirdiklerinde İsmail onun muhafızlara teslim edilmesini emretti. Şu feleğin işine bakın. Öğle namazını müteakip ordugâhın civarında dolanmakta olan Amr bin Leys'in ferraşlarından bir tanesinin gözü Leys'e ilişince içi parçalanarak yanına vardı. Amr kendisine, Bu gece yanımda kal, çok fena yalnız hissediyorum kendimi. dedi ve ekledi Can bedende olduğunca kaçınılmaz olarak yemeğe ihtiyaç duyar. Bir hal çaresine bak da yiyecek bir şeyler buluver, zira çok açım. Ferraş bir parça et tedarik ettikten sonra askerlerden emaneten demir bir tava temin etti. Oraya buraya koşturarak eti kızartmak için birkaç parça tezeği üst üste yığdı. Eti tavaya koyduğunda tuzun olmadığını görünce bir ölçek tuz aramaya çıktı. Gece çöküvermişti. Bu arada bir köpek tavaya seğirtmiş, kafasını uzatarak tavadan kaptığı kemik ağzını yakmıştı. Can havliyle başını kaldıran köpeğin boynuna tavanın kulpu takılmış, köpekle beraber tava da gitmişti. Bu durumu gören Amr bin Leys askerlere ve muhafızlara dönerek Ey ahalî. İbretle bakınız ki ben mutfağında sabah vakti 400 yüz devenin kurban edildiği ve akşam vakti bir köpeğin kemiğini kaptığı ol kişiyim. Şu feleğin işine bakın, sabah emir idim akşam esir oldum. Emir İsmail ve Amr ibn Leys bahsine ilişkin olarak bunların ikisinden dikkate daha şayan bir mesele de şudur Amr ibn Leys esir alındığında Emir İsmail devletin ileri gelenlerine ve ordu komutanlarına dönerek şöyle dedi Bana bu zaferi Tanrı azze ve celle nasip eyledi ve şanı yüce Tanrı'dan başka kimseye minnetim yoktur. Sonra, Bilin ki bu Amr ibn Leys pek âlicenap ve pek eli açık biri idi çifti çubuğu, mal ve levazımatı var idi. Hikmet ve basiret sahibiydi. İşlerde oldukça cömert idi. Tuz ekmek hakkı bilen kadirşinas birisi idi. Kılına bir zarar gelmemesi ve esaretten kurtulması için çaba göstermek kanaatindeyim. dedi. İleri gelenler, Emir en iyisini bilir, uygun gördüğü her ne var ise buyursun. dediler. Sonrasında Amr ibn Leys'e birini yollayarak şu haberi iletti Hiç endişelenme, halifeden canını bağışlamasını talep edeceğim ve eğer bunun için servetimi gözden çıkarmak gerekirse servetim pahasına bu işe girişeceğim. Saçının bir teline zarar gelmemesi ve ömrünün geri kalanınını sıhhat ve afiyet içinde geçirmeni sağlamak fikrindeyim. Amr ibn Leys bu sözleri işitince Bu vurulduğum zincirlerden asla kurtulamayacağımı ve fazla ömrümüm kalmadığını biliyorum. Halifenin gönlü ancak benim ölümümle rahatlar. Ey İsmail. Söyleyeceklerimi sana tam olarak aktaracak güvenilir bir elçi yolla bana. Mahremane söyleyecek bir sözüm var. dedi. Emir İsmail ona bir elçi yolladı. Leys bu elçiye, Git İsmail'e bizi bozguna uğratanın o olmadığını, onun takva, iman ve güzel ahlakıyla birlikte Emirülmü'mîninin gazabının bizi hezimete uğrattığını söyle. Bu memleketi Tanrı azze ve celle benden geri alarak sana bahşetti. Sen bu faziletinle hükmetmeye daha layık ve müstehaksın ve ben senin iyiliğinden başka bir şey temenni etmemekteyim. Devlete yeni eriştiğin için yeterli sermaye ve desteğinin olmadığını biliyorum. Ben ve kardeşimin bol miktarda define ve serveti vardır. Bütün genc-nâmeler benim tasarrufumdadır ve onları sana takdim ediyorum. Böylece elin güçlü, arkan sağlam olur. Bunlarla techizatını tamamlar, eksiklerini giderir ve hazineni abad edersin. diyerek yeninden gencnâme'yi çıkarıp, elçiye, İsmail'e vermesi için sundu. Elçi, Amr'dan işittiklerini bir bir nakledip, genc-nâmeyi İsmail'in önüne koyunca, emir yüzünü büyüklere dönerek, Hele şu Amr'ın hinliğine bakın, aklınca beni tuzağa düşürüp aldatarak ebedi bir yıkıma sürükleyecek. dedi. Genc-nâmeyi elçinin önüne fırlatarak Al şunu aldığın şahsa götür ve ona de ki benim iyiliğimden başka hani bir şey temenni etmezdin. Aman ne iyilik. Sen ve o kardeşin bir ömür biriktirdiğiniz zulüm ve zorbalığı benim üstüme atıp mahşer günü kıyamette hepsinden beni sorumlu tutmak mıdır niyetin. Sen ve o kardeşin olacak herif bunca serveti nasıl kazandınız. Değil mi ki babanız bir bakır ustasıydı ve değil mi ki sizin de mesleğiniz bakırcılıktır. Bütün o serveti tüyü bitmemiş yetimlerin ve dul kadınların malını zorbalıkla çala çırpa elde biriktirdiniz. Şimdi de kalkmış ayak oyunlarıyla bu günahı sırtıma yüklemek istemektesin. Benim o şekilde kazanılmış malla mülkle işim olmaz. Mahşer günü hesabını verinceye kadar o mala göz kulak ol ki yetimler, dullar, garip gureba ve malın gerçek sahipleri onlardan çaldıklarınızı geri vermeniz için yakanıza yapışacaklardır. O saatte dersiniz ki, biz malları İsmail'e devrettik, ona gidiniz. Ben o vebalin altına giremem. İşte böyle günahtan sakınan ve içinde Allah korkusu taşıyan İsmail, genc-nâmeyi elçiye verip iade ederek dünya malına kanmadı. Zamanın emirleri bir haram dinardan dahi sakınmıyorlar. On tane haram işi helal edecek ve on doğru işi batıl gösterecek işlerden kaçınmaz ve işlerin akıbetinin ne olacağına bakmazlar. Ola ki gadre uğramış, yardıma ihtiyacı olan, ola ki çoluk çocuğunun nafakasını temin edemeyen bir garip dergâhımızın yolunu tutar da bu karda kıyamette işi sarpa sarar. Burada olduğumuzu görünce ihtiyacını gideririz de içi rahat yoluna devam eder diye, karın çetin yağdığı soğuk kış günlerinde öğle namazı vaktine kadar tek başına atına binip meydana kadar dolaşmak İsmail'in âdetinden idi. Hükümdarların ve büyüklerin ahirette kurtuluşa ermek için bu ve benzeri nice hikmetli kıssaları vardır. Zira dünya fani dünyadır ve cümle âlem halkı cihanda eğreti oturmaktadır. Allah en doğrusunu bilendir. Vergi Tahsildarları, Onların Atanmaları ve Vezirlerin Hallerine Vakıf Olunmasına Dair Görevlerini icra eden memurlara Allah'ın kullarına kibar davranmaları, aldıkları haraç ve öşürü nezaketle istemeleri, mahsullerini toplamadıkları sürece onlardan mal talep etmemeleri gerektiği salık verilmelidir. Çünkü tahsildarlar vaktinden evvel mal isterler ise reaya elindekini yarı fiyatına satmak zorunda kalır, zahmete sokulur. Bu durumda o işten zarar eden halk perişan ve avare olur. Ve dahi, raiyyetten öküz ve tohuma muhtaç olacak kadar fakr ü zarurete düşen olursa yerinden yurdundan cüda düşmesin, günlerini huzur içinde geçirsin diye vergi memurlarına, böylelerine ödünç vermeleri ve işini kolaylaştırmaları salık verilmelidir. Şöyle işittim ki Şah Kubât'ın hükümeti devrinde göklerden rahmet kesilmiş ve yeryüzünde yedi yıl süren bir kıtlık baş göstermiş. Şah, memurlara eldeki bütün hububat stoklarını satmalarını, hatta bir kısmını sadaka olarak vermelerini, ihtiyaç sahiplerine beytülmâlden ve hazineden yardım olarak bahşetmelerini buyurmuş. Şah'ın memurlarının sıkı takibi sebebiyle o yedi yıl süren kıtlık boyunca memlekette tek bir kişinin açlıktan öldüğüne şahit olunmamıştır. Padişah sürekli tahsildarları denetlemeli, onlara nezaret etmelidir. Cihanın ve hazinenin dört başı mamur, kendi ömrünün uzun olması için padişah, memurlar kanunlara mugayir davrandıklarında yahut raiyyetten gerektiğinden fazla bir şeyler aldıklarında alınan şeyi sahibine iade ederek, alan kişiyi diğer memurlara ibret olsun da aynı yolsuzluğu yapmasınlar diye derhal azledip uzaklaştırmalıdır. Dördüncü Fasıl Vezirlerin ve Mutemetlerin Hallerine Dair Görevlerini noksansız yerine getirip getirmediklerini görmek için padişahın vezirleri ve mutemetleri gizlice sürekli denetlemesi lazımdır. Padişahın ve memleketin esenlik yahut kargaşası onlara bağlıdır. Vezir iyi tabiatlı biriyse o memleket kalkınır, ordu ve reaya hoşnut ve huzurlu, padişah ise kaygulardan azade olur. Vezir şirret birisi ise memlekete telafi ve tedavisi imkânsız hasarlar verir ve bu sebeple padişahın gönlü daralır, zihni bulanır ve memlekette karışıklıklar zuhur eder. Hikâye Rivayet olunur ki Behrâm-ı Gûr'un, hakkında ileri geri konuşulmasına hiç tahammül etmeyip kendisine gayetle güvendiği, bütün devlet işlerini emanet etmiş olduğu Rast Ruşen nam bir veziri var idi. Kendisine gelince, gece gündüz demeden içer, eğlenir ve ava çıkardı. Bu vezir, Behrâm'ın vekillerinden olan birine şöyle dedi Kendilerine gösterilen aşırı adaletten ötürü raiyyet küstahlaşmış, idaresi zorlaşmıştır. Şayet tedbir alınmazsa korkarım bir felaket baş gösterecektir. Padişah işret meclisleri ve av partileriyle meşgul olduğu için raiyyetin halinden haberdar değildir. Bir fitne fesat ortaya çıkmazdan evvel sen onları yola getir ve bilesin ki yola getirmek de iki şekilde olur. Kötüleri bertaraf etmek, iyilerden mal almak. Kimin malını müsadere eyle dersem, eyleyiver. Bu şekilde vekil her kimi yakalıyorsa vezir ondan rüşvetini alır vekile de kendi payını almasını emrederdi. İş o raddeye vardı ki cümle âlemin malı mülkü, atı biniti, güzel köle ve cariyesine el kondu. Sonunda raiyyet fakir düştü. Bütün soylu soplular yerlerinden yurtlarından oldular. Öte yandan Behrâm'ın hazinesinde de zırnık bir şey toplanmıyordu. Üstünden bir zaman geçtikten sonra Behrâm-ı Gûr'a güçlü ve çetin bir düşman musallat oldu. Askeri teşvik için onlara bahşiş vermek ve orduyu techiz edip düşmana karşı seferber etmek isteyen ama hazineden elleri boş dönen Behrâm, şehrin eşrafından bunun sebebini sordu. Eşraf, nice zamandır şehirde falancaların yurtlarından olup filan memlekete göç etmek zorunda kaldıklarını dile getirdiler. Behrâm sebeb ü hikmetini sorunca mezkûr vezirden korkmaları sebebiyle, Bilmiyoruz. demekle kifayet ettiler. Behrâm, bütün gün ve gece boyunca bu konuyu zihninde mütalaa etti ama bir türlü sorunun nereden kaynaklandığını çözemiyordu. Ertesi gün tahtına kurularak çöle doğru yola koyuldu. Bir yandan giderken bir yandan da düşünmekteydi. Derken gün doğdu. Behrâm bu arada 7-8 fersah yol almıştı. Düşüne düşüne bihal olmuş, kızgın güneşin tesiriyle açlık ve susuzluk bastırmıştı. Su içmeye ihtiyaç duydu. Su bulma umuduyla ovaya şöyle bir baktığında yükselen bir duman bulutu gördü. Muhakkak orada birileri vardır. diyerek dumanın geldiği tarafa yöneldi. Yaklaştığı vakit uyuklamakta olan bir koyun sürüsü, kurulu bir çadır ve darağacına çekilmiş bir köpek gördü. Hayretler içinde çadıra daha da yaklaştı. Çadırdan bir adam çıkarak ona selam verdi. Onu tahtından indirdi ve hazırda yiyecek nesi varsa Behrâm'ın önüne koydu. Kendisinin kim olduğunu bilmeyen adama, Behrâm Evvela, yemek yemezden önce şu köpeğin hikâyesini anlat bakayım. dedi. Delikanlı olayı şöyle dedi Bu benim sürüye göz kulak olması için görevlendirdiğim köpeğim idi. On adama bedel işler çıkarttığını ve onun korkusundan hiçbir kurdun bu koyunlara yaklaşmaya cüret edemediğini biliyordum. Şehre günü birlik gittiğim zamanlarda bu köpek koyunları otlatmaya götürür ve sağ salim geri getirirdi. Derken aradan bir zaman geçti. Bir gün koyunları sayayım dedim, birkaç koyun eksik çıkmıştı. Buralara hırsız da uğramadığı için ben bir türlü koyunlarımın neden azaldığını anlamıyordum. Bu arada vergi tahsildarı gelmiş, mutad olduğu üzre her yılki vergiyi istedi ama elimdeki koyun sayısı az olduğu için elimde kalan koyunlara el koydu. Şimdi ben o tahsildarın çobanlığını yapmaktayım. Ben bütün olan bitenden habersiz, meğerse bu bizim köpek dişi bir kurt ile dostluk peyda eyleyerek onunla çiftleşmiş. Ezkaza günlerden bir gün odun toplamak için kıra gitmiştim. Dönerken de koyun sürüsünü görecek bir yüksekliğe çıkmıştım. Otlamakta olan sürüye doğru ilerleyen bir kurt gözüme ilişti. Bir diken çalılığının arkasına gizlenip olan biteni izlemeye koyuldum. Köpek kurdu görür görmez ona doğru seğirterek kuyruğunu sallamaya başladı. Kurt ise sakin sakin öylece dineliyordu. Köpek sırtına çıkarak kurda abandı. Sonra bir köşeye çekilip, zıbardı. Daha sonra kurt sürüye dalarak bir koyunu kaptığı gibi parçaladı ve yedi. Köpeğin buna hiç sesi çıkmadı. Ben köpeğin kurtla bu alışverişinden haberdar olunca iflasımın sebebinin köpeğin başıbozukluğu ve ihaneti olduğunu kavradım. Ben de ihanetinin cezası olarak tuttum astım onu. Bu sözlerden pek hoşlanan Behrâm anlatılanlara oldukça şaşırmıştı. Oradan dönüşte bütün bir yol boyunca, o çoban hikâyesini zihninde tartarak, kendi meselesiyle örtüşen noktalar üzerinde kendi kendine düşünüyordu Mesele tıpkı şunun gibidir Tebamız bir sürü, vezirlerimiz sürüyü emanet