bakımdan, ileride büyük kazıbilimciler arasında da anılacak Attila Tokatlı adı. İki Silahşörler'den biri o. Öbürü Selahattin Hilav. Birincisi her an karşınızdadır. Sizi sığlarda gezdirir, derinlere daldırır. Öbürü kırk günde bir konuşur. İsrafil sedası getirir. Bu iki incelikli büyük adamın kültür ve düşünce hayatımıza katkılarını hepimiz biliyoruz. Hemen hepimiz o katkılarla da yetiştik ya da beslendik. Ama neden dökmüyoruz yazıya. Yazı ki elimizden alınamaz. Yoksa bir zamanı var da, onu mu bekliyoruz. Hilav baştan beri düşünür. Çeviri ikinci bir iş onun için. Attila Tokatlı çevirmen-düşünür. Aslında her çeviri bir düşünce ürünüdür. Ama 1960'lardaki çevirmen-düşünürlüğün ayrı bir yanı var. Bir savaşçı, bir yalvaç yanı da var çevirmenin o yıllarda. Sağlam biçimde gelişen yeni çevirmen kuşağının onlara nasıl baktığını merak ediyorum. Attila Tokatlı, her şeyi, bu arada açıklanmaz, serseri kütükleri de alıp götüren büyük bir ırmaktır ırmak bereketiyle var olur. Selahattin Hilav ise, bir parıltı. Büyük, göz alıcı, yazgı bilinemezliğini (aynı zamanda kesinliğini) taşıyan bir parıltı. Attila Tokatlı için olay, Selahattin Hilav için olgu önemli. Dilimize 100'ü aşkın kitap çevirmiş Attila Tokatlı. Toplam 120 mi, 140 mı artık. En az 10 kadar da telif kitabı var. Sayfa ölçüsüne vurursak 25-30 bin sayfa tutar. Nasıl mı gerçekleştirdi bunu. Sigarası yok, kumarı yok. Kim her gün 50 milyon lira harcayabilir. Kumar oynamayacaksınız, rüşvet vermeyeceksiniz, yatırım yapmayacaksınız, armağanlarla donattığınız kimse olmayacak... Üst üste her gün, hatta bir gün, bir kez, 50 milyon lira harcayabilir misiniz. Sözgelimi Sabancı, Koç harcayabilir mi. Bir de tersini alalım. Cebinizde 1.000 lira var. Her gün 1.000 lirayla bir şölen hayatı yaşayabilir misiniz. Yaşayan kaç gün yaşar. Attila Tokatlı ilk durumu da, ikinci durumu da tek tek yaşayabilir. Dahası, onları yan yana yaşamanın üstesinden de gelebilir. Sigarası yok, kumarı yok. Buna karşılık içkisi var, dostları var. Dünyayı bir dost sofrası olarak gördü. Zarif derler ya, sonuna kadar zarif adam. İncelikleriyle söylence değeri kazanmıştır çevresinde. Sartre'a mektup yazmıştır sevimli bir kediden sürekli mektuplar almıştır. En ussal olanla en düşsel olan yan yanadır Attila Tokatlı'da. Ayşe'yi, Meloş'u, Durcan'ı Hegel ile Ostrovski ile, Binbir Gece Masalları'nın adsız yaratıcılarıyla bir arada yaşatmaya çalışmıştır. Serüven adamı. Aragon'un Fuzuli'den, İmriuü'l-Kays'tan Türkçeye aktarmayı denedi. şiirlerini geçirerek Söylencedir. Bilge Ulysseus gibi, Köroğlu gibi, akrobatik işleri de olmuştur. Kemal Tahir'i üzmüş, Mehmet Ali Yalçın'ı kızdırmıştır. Yedeksubay öğretmenliğini takma adla yaptığı da rivayet olunur. O üzgünlüğün de, o kızgınlığın da üç günlük olduğunu unutmayalım. Aldığını vermez derler onun için. Ama verdiğini de hiçbir zaman geri almamıştır. Aldıklarını ve verdiklerini yan yana getirsek, alacaklı çıkar. Yeryüzü alacaklısı. 30 bin sayfalık çalışmaya karşı tüvit bir ceketten, siyah bir boyun atkısından başka malı olmadı. Çıkardığı dergiyi sürdüremedi. Adı Entelektüel'di derginin. Lüks bir lokanta açacaktı. Binbir Gece'yi fasikül fasikül çıkaracaktı. Yakacık'ı dostlar bucağı yapacaktı. İnsan mutluluğunun kumral ve tertemiz Don Juan'ı. Pencereden yatak odasına iki satır sıcak laf etmek için girer. 14 Şubat 1988 Korkut Özal Korkut Özal'ın da, Yusuf Bozkurt Özal'ın da yüzleri iyice Mezopotamyalı. Birincisi Tiglatpileser III'ü anımsatır. İkincisi Asurbanipal'inkine benzer. Babil'i yakacak. İsterseniz Babil'i bırakalım, üç kardeş için daha açıklayıcı bir varsayımdan çıkış yapalım. Turgut, İskenderiye Kitaplığı'nı yakabilir de, yakmayabilir de koşullara bağlı bir iştir bu onun için. Korkut hemen yakar ve inandırır. Yusuf baştan biraz düşünse bile, ne olursa olsun, yakmak zorunda görür kendini. Ağabeyleri onun yollarını kapamış. Bu yüzden öfkeli, yalnız bilgileriyle var olabileceğinin ayrımına varmıştır. Yüzü gülmez. Ve yön değiştirmezse ölü... Turgut Özal'ın yüzü yerel değil. Pek Mezopotamyalı değil. Geniş bir coğrafyanın ayrı köşelerinden çizgiler taşır Amerikalı raca, Türkiye'nin belediye başkanı oluyor budur onun yüzü. Dahası var ev yemekleri müdavimi Evliya Çelebi feleğini çarkıfelek olarak algılayan neşeli bir Buda muavini. Roma valisi. Korkut Özal ikisinden de vakur. Asur tabletlerinde daha derin çizgilerle duruyor. Zakkumla, altınköküyle pişirilmiş. Bu tabletler yalnız bir kere bozulur. Sanırım, Korkut Özal Tarım, Gıda ve Hayvancılık Bakanı'yken de, hatta Milliyetçi Cephe'nin İçişleri Bakanı'yken de o bozulma hakkını henüz kullanmamıştı. Muhaliflerinde de güven uyandıran bir görünümü vardı. Bugün de tam kullanmış sayılmaz. Ama kullandığı kadarı da az değil. Servetinin hesabını veremeyeceğini söylüyor. Türkiye'nin gizli muhtarı. bu Kitabı dünyada kapamış. Sessizce yürür. Şemsiyeli bir adam olur birdenbire. Ne zaman açtı şemsiyesini. Şemsiye var mıydı. Korkut Özal'da katılık suskunluğun işlevidir Yusuf'ta ise hırsın belirtisi. Aslında Korkut'takine tam katılık da diyemeyiz. Suskunluğa fena halde bel bağlamaktadır onu, Anadolu'yla, Ortadoğu'yla, tarihle özdeşleşmenin, mistisizmin tahrik i saymaktadır. Ne var ki, peştemalını yıkamayı da sık sık unutmaktadır. Zemzemi petrol arama araç ve gereçleriyle onarmayı düşlemektedir. Böylece Korkut Özal'ın bağlandığı mistik görüş, mal mülk edinme ve edindirme serüvenleri içinde, tanınmaz durumlara girecek, sonunda bir Celal Bayar öğretisi olup çıkacaktır. Erbakan dürüstlüğü ve Celal Bayar mistisizmi... Celal Bayar örneğini, Korkut Özal'ı kızdıracağını bile bile verdik. Celal Bayar'ı hiçbir biçimde benimsiyor ya da onaylıyor olamaz. Küçük, yeryüzüne yapışık bir dünyevilik içinde görür onu. Ama işte kendisi de, birkaç yıl içinde kurduğu ya da katıldığı şirketler, birlikler, vakıflar, inşaat grupları, holdinglerden sonra, 15 katlı Akabe İş Merkezi'nin temeli atıldıktan sonra, o duruma geldi. İşte çağdaş dervişin bilançosu 999.000.000.000 lokma ve bir o kadar hırka. Korkut Özal için her pazarlık bir görüşmedir. Turgut Özal içinse her görüşme bir pazarlık. Böyle bir ayrım da var aralarında. İkisinin da karizması oluşmuş. Turgut, karizmasını her gün, her saat, her an ortada dönmekle korur. Korkut ise görünmemekle, bir bakıma gizlenmekle. Bu konuda biraz yanılıyor paranın da, imanın da onda olduğunu bilmeyen kalmadı. Adlarımız babalarımızı açıklar. Turgut, Korkut, Bozkurt... Belli ki baba ve ananın (Hafize Hanım'ın etkili olduğu anlaşılıyor) Malatya'da bu adları seçmelerinde bir aile bildirisi var. Oğullar kendi çocuklarına hangi adları vermişler. Turgut'un çocukları Ahmet, Zeynep, Efe. (Efe adı Turgut-Semra ikilisini bir yerde tanımlıyor giderek daha çok dans eden, gazino tatlarına alışmış bir çift. Bu adla mesleki başarı, ‘mangal gibi yürek' herkese ilan edilmekte.) Korkut'un çocukları Fatma Zehra, Murat, Mehmet ve Abdülkadir Bahaeddin. (Korkut Özal tersine, giderek daha çok içedönük bir hayata girmiş. Törenini yitirmek istemiyor. Küçük oğlunun doğum tarihi 1967. Abdülkadir Bahaeddin adı Korkut'un siyasal ve ideolojik seçmelerindeki ısrarını da yansıtmakta.) Bozkurt Yusuf Özal 1940 doğumlu. Heidi Kübart'la evlendi. Çocuklarının adları yalnız kendisinin değil, Özal ailesinin yeni konumunu da çok güzel açıklıyor İbrahim, Elif, Yasemin. Kim Kimdir'den aldığımız bu kısa bilgilere şu gerçeği de eklemeliyiz Ailenin gerçek reisi Korkut Özal'dır. Anasının has oğlu odur. Turgut bir yanlışı, işe yaradığı sürece savunur. Korkut, o yanlışın içinde bir parça doğru yoksa savunmaya geçmek istemez. Aslında savunur gibi değildir bir şeyi kabul etmiştir, o kadar. O şey artık onun kendi gerçeği olmuş gibidir. Hiç değilse böyle göstermeyi bilir. Ne dersek diyelim, bilge bir yanı temiz, kunt, küfür işlemez bir yanı da var. Bir kalıntıdır bu yan. Ticariye öncesine dayanır. Bir dergide fotoğrafını gördüm. Oturuyordu. Masası Nil kıyısında sanki ileride, görünmeyen bir masada da firavun oturmakta sanki. Bir masada da Eyi adamlar diye Türkçeye çevrilmeyi bekleyen Eymen Topbaş... Efe ve Abdülkadir Bahaeddin. İşte iki Özal arasındaki fark. Saçların biçimi ve gürlüğü. İşte üç Özal'ı özdeşleşmeye kadar götüren resimsi olanak. Fehim Adak'a ne oldu. 21 Şubat 1988 Sait Maden Şık derviş... Sanırım bu iki sözcük Sait Maden'i anlatmaya çalışırken işimize yarayabilir. Çünkü grafik çalışmalarında en büyük özeni kendi giyiminde gösteren bir sanatçı karşısındayız. Her gün sadece bir tek noktası oynayan bir geometri içinde giyinir. Sıkışmaz geometride. Mondrian'ın büyülü karelerini kullanır. Sokakta, Kadıköy vapurunda, Cağaloğlu yokuşunda görenler, hele ilk kez görenler, onu bir İspanyol asilzadesine de benzetebilirler. Şık dedim demin bu sözcükte modaya uygun anlamı da var o anlamı çıkaralım. Özgünlük anlamına da özel bir yer ayıralım. Giyimi de, giyim kuşam değil, güzel giyim olarak görelim. Şemsiyesini baston olarak kullanır. Bastonunu da, herhalde evinin kapısının arkasında, bir tehlike olasılığına karşı, silah olarak. Delikli harf icat oldu mertlik bozuldu. Bu cümlenin hesabını birkaç satır sonra vereceğiz. Sait Maden için edebiyat ansiklopedilerinde, yazar sözlüklerinde kısaca şu bilgiler verilir 1931'de Çorum'da doğmuş Güzel Sanatlar Akademisi'ni bitirmiş gazetelerde ressam olarak çalışmış 1960'lı yıllarda kitap kapağı düzenlemesi tekniğine yenilik getirmiş şiirleri ve şiir çevirileriyle dikkati çekmiş Türk Dil Kurumu Çeviri Ödülü'nü (1976) almış. Şimdi gelelim delikli harfe. Sait Maden'in başta gelen uğraşısı bugün de şiirdir. Yaptığı şiir çevirileri de, çeviriden çok, şiir tutkusunun, kendi şiirini de aşan dev uzantısıdır. Bu alanlardaki yeteneğini kanıtlamıştır. (Fransızcayı Baudelaire'in kitabından öğrendi o kitabı binlerce kez okuyarak...) Gülhane Parkı'nda 1950'li yılların sonlarında, isteyen herkesin portresini otuz saniyede çizmiştir tabii, ücretini alarak. Kendisinin pek kabul etmediği bir ressamlığı ülkemizde son yıllarda reklamcılık kesiminin yarattığı devinimle büyük gelişme gösteren grafik sanatı alanında yerini yine de koruyabilen bir gücü vardır tiyatro dekorları, sinema ve sergi afişleri de yapmış yeni çıkacak yayın organlarına maketler hazırlamıştır. Bütün bunlar. Ama bence, bütün bunlara karşılık Sait Maden'in asıl yeteneği başka alanda. Bunu ancak şöyle anlatabilirim Yeni yazı çıkmasaydı, ülkemizde en büyük hattat o olurdu. Eşsiz bir kaligrafi ustasıdır Sait Maden. Oradan getirdiği zanaat (zanaatın sağlamlığı yani) çok değerlidir. Bizans harfini, bir sıkıntıya düşürmeden, Arap alfabesinin içinden geçirip yeni yazıda kullanılabilecek tek kişi bilmem, belki bu alanda bir iki yetenek daha vardır. Sait Maden, Latin harflerine de bir Anadolu uygarlıkları tadı aşılama serüvenine girdi. Tam anlamıyla bilincinde miydi bunun. Yoksa bir rastlantı mı söz konusuydu. Ne olursa olsun, böyle bir izdüşüm var. En azından, Sait Maden el yazısında herkesten büyüktü. Nerede o yazı. Delikli harfin (letraset) yaygın kullanımı, el yazısını öldürünce, Sait Maden'de ekonomik bir cayma duygusu mu oluştu. İkinci büyük yeteneği şiire abanmaya başlaması bunun bir sonucu mu. İşin bir de düşünsel yanı var. Bugün baktığımızda Sait Maden edebiyat ve düşünce alanında ayrık kişilerden biri. Birlikte yetiştiği kuşak onu belirlemez, o da kendi kuşağını tam anlamıyla anlatıyor değildir. Yine de 1950 kuşağına ya da ondan hemen önceki ara kuşağa bakarken, ona da göz atmak gerektir. Sait Maden, bir önceki, hatta iki önceki kuşaktan da etkiler almış biri. Kendinde, sözgelimi bir İsmet Zeki Eyuboğlu'nun bir Adnan Benk'le çelişkisini ve Adnan Benk'in bunu bir çelişki olarak kabul etmeyişini yaşar. Kuşağını şiirinde ve çizgisinde belli etmez. Ama tuhaf bir biçimde, şiir çevirileri (belki de dil girişiminden ötürü) kuşağın özlemleriyle buluşur. Sadece ayrık değil, aynı zamanda yalnız bir adam. Öyle görünüyor. Titizliği bir yalnızlık sanatına dönüştürmüş. Ya da yalnızlık onu titizliğe götürüyor. Hakkını aramaz. Onun için derviş. Bir de eski ermişlerin deneylerini çok sevdiği için derviş. Geleneğin olduğu yerde kalmadığını, ama modern hayatın da geleneği tam ortadan kaldıramayacağını kanıtlayan bir tip. İnsan çeşitliliğinin çarpıcı örneği. Beğenisi düşüncesini aşıyor. Gizli tutar kendini. Diller arası bir adam. Masalarda beyitler yazar. 28 Şubat 1988 Fikri Sağlar Yeni Mustafa Üstündağ, Deniz Baykal'ın Bünyamin hali, ikinci cümleyi başka türlü ve daha açık söyleyelim İlk Deniz Baykal. Öyle bir görünümü var. Aslında Fikri Sağlar için tanıtıcı bir yazı yazmak çok zor. Bu, onun yalnız çok yeni olmasından ileri gelmiyor. Bir belirsizlik de var Fikri Sağlar'da. Uzaktan tanınmıyor. Bir başına göremiyorsunuz onu. Döneminin en genç milletvekili (1953 doğumlu) bugün partisinin içinde çatışma odağı. Kendi üzerinden yapılan kavganın öznesi mi, nesnesi mi belli değil. Fotoğrafları bir geçicilik izlenimi uyandırıyor. Aynı zamanda inatçı bir direnme izlenimi. Fikri Sağlar'ın yetenekleri de, siyasal ve düşünsel kişiliğinin çizgileri de pek ortaya çıkmış değil. İnönü'nün yanında hiçbir zaman çıkamaz da, sanırım. Yakıştırma bir konumda sanki. İnönü'den değil, kendinden gelen bir şey bu. Bir cenazede bir an görürsünüz onu tabuta doğru eğilerek koşmuş, en büyük sevgisiyle omuzunu uzatmıştır. Törende çiçeği o tutar. Daha doğrusu, taşır. SHP içinde Fikri Sağlar'ın tersi Cüneyt Canver'dir. Sağlar bunalım çocuğu Canver bunalım tiryakisi... Canver'de görünme hırsı, her davranışını kişisel karate gösterisine dönüştürür savunduğu doğruları tanınmaz hale getirir. Sağlar ise kendini ortaya koyarken bile gizleniyor gibidir. Sanki söyleyeceğini daha tam söylememiş gibi, arkası var gibi. Adsız. Ama silik değil. Ezilmez. Kimi zaman silik görünmesi, kişiselliğini örtmeyi ya da aşmayı bilmesindendir diyorum. Piknikte şarkı söyler. Başka yerde söylemez. İnönü son sıralarda Türkiye'ye sadece devlet olarak bakmaya başladı. Sağlar ise Türkiye'yi sadece bahçe sanıyor. Mersin'de doğmuş. İşletmeciymiş. 1984'te bekârmış. Fransızca ve İngilizce biliyormuş. Fikri Sağlar üzerine bilgilerimiz bu kadar. Sanırım, tarımla da uğraşmış. Belki de uğraşmamıştır. Bahçe sözcüğünü tarım sözcüğünden mi çağrıştırdım yukarıda. Hayır. Sadece ondan değil. Salt siyasal bir yüzeyde deviniyor gibi zaman zaman. Onun yanında İnönü daha bir amatör görünüyor. Yine de SHP'nin olumlu tipidir Fikri Sağlar. İnönü çıkarsızlığı, Kartay özverisi de var onda. Korel Göymen hobby'ciliğine tutsak değil. Amatör partinin genel sekreterinde azıcık profesyonel bir yan da buluyorum. Deniz Baykal'ın salt siyasal davranışına öykünürse ikinci lige düşecek. Ayrıca salt siyasa Baykal'a yakışıyor da artık. Bu onun yapısal bir özelliği olup çıktı. Sağlar içinse en büyük tehlike içeriksizlik. Son Baykal'ın Deniz Baykal olduğunu bilmiyor. Şunu da anımsamıyor Kemal Satır, devletçiliğini kanıtlamak için Moskova Devlet Sirki'ni Türkiye'ye getirmişti (biraz da para kazanmıştı). En genç milletvekilinin, Türkiye'nin aynı zamanda bir çöl, bir sıradağ eteği, bir Mezopotamya kalıntısı, bir kıta sahanlığı, bir cennet, bir cehennem, bir tarih ülkesi olduğunu en iyi biçimde algılamaya hakkı vardır. Yoksa, sık sık tanık olduğumuz gibi bir Hüdai Oral işlevsizliğine düşer. Hemen belirteyim, işlevsizlik Hüdai Oral'a yakışıyordu. Cahit Angın, asıl o bunalım tiryakisi. Ama yalnızca tepkileriyle varolan bir parti. Ne olduğuyla değil, ne olmadığıyla görebiliyorsunuz onu. Fikri Sağlar, işi bu yanından alırsak partisinin örnek kişilerinden biri. O geçicilik izlenimi. Önü açık. Kendisi belirsiz. Evet, piknikte şarkı söylüyor. Ve yağmur yağarken şemsiye açmama cesaretini gösteriyor. Bu onun cesaretsizliğini değil, bulunduğu konumu açıklar. Parti yöneticiliğine bir iki yıl sonra getirilseydi, kendisi için daha iyi olurdu belki. Sürtüşme, hatta itişme adamları arasında gözden kaybolabilir. Yazgısı olağanüstü kongrelerde. Karma sergi ressamı. Heyecan sözcüğünü hep helecan diye okuyan arkadaşları vardır. Ve Türkiye'ye Türkiya diyen büyükleri. 6 Mart 1988 Adnan Başer Kafaoğlu Devlet, fırsatlardan yararlanmaz. 1972'de söylediği bu söz, Adnan Başer Kafaoğlu'nun profilini de çiziyor. O sıralarda Gelirler Genel Müdürü. Anımsadığıma göre, zamanaşımıyla ilgili bir olay söz konusu. Maliye zamanaşımı def'ini ileri sürerse bir mükellefin hakkı ortadan kalkacak. O zaman söylemiş. Ve zamanaşımı def'ini kullandırmamış. Devletin sonsuz yüceltilişi, aynı zamanda da yasaların bir pratik adına adamakıllı esnetilerek yorumlanması... Kafaoğlu, mükellefi yurttaş olarak gören bir maliyeci. Vergi dairelerinde aşırı, kimi zaman haksız hazineci tutumun ortadan kaldırılması için yapılan çalışmalar ilk onun Gelirler Genel Müdürlüğü zamanında açıkça (dairelere yönerge gönderilerek) yapılmıştır. Devletin zamanaşımından yararlanamayacağı düşüncesinde bir tutarlılık, bir de çelişki var. Kafaoğlu odur. Besleyici küçük çelişkilerle büyük tutarlılığı yaşatmaya çalıştı. Ziya Müezzinoğlu mükellefe mükellef olarak bakmıştır. Memduh Aytür onunla 1961 Anayasası arasında ilişkiler aramış. Turgut Özal ise 100 bin kadar yurttaşı mükellef saymama özenini göstermiştir. Hitit devi. Azıcık boydan kısa. Gelirler Genel Müdürlüğü koltuğunda gerçek bir maliye bakanı gibi oturdu. Maliye Bakanlığı koltuğunda ise o gün için umarsız bir başbakan tasarımıyla. 1926 doğumlu. Yıldızı 1960'tan sonra parlamaya başladı. Bunu yalnız Milli Birlik Komitesi'nde bir kan hısmının bulunmasıyla açıklayamayız. Yine de yeteneğinin ortaya çıkmasında o hısımlığın bir payı olmuştur belki de. Komitenin iktisadi komisyon sekreteri ve başkanı oldu. Daha sonra Kurucu Meclis üyesi olarak görüyoruz onu. Ama Kafaoğlu'nun işi gerçek anlamda yırtması, o dönemde bir süre ABD'de araştırma yapma olanağını elde etmesinden sonra gerçekleşecek. Sanırım, olaylara ve Türkiye'nin durumuna bir başka türlü bakmaya başlaması ondan sonradır. Daha önce de gitmişti Amerika'ya, maliye müfettişliği stajı için. Ama bu kez büyük bir güvenle doluydu. Türkiye büyüklüğünde bir çiçek olma hırsını taşıyordu şurasında. O güven ve o hırs ona Türkiye'ye ve dünyaya bireşimci bir açıdan bakma olanağı verdi. Bugün bütün maliyeciler ve bütün mühendisler iktisatçı kesilmiş durumda. O maliyeci kaldı. Bunun için büyük maliyeci. Kardeşi Arslan Başer Kafaoğlu ise, bence bugün güncel sorunu değerlendirebilen en iyi iktisatçılardan biri. Adnan'ı maliye müfettişliği felsefeye ve şiire, Arslan'ı ise hesap uzmanlığı iktisada götürdü. Hesap Uzmanları Kurulu ülkemizin en önemli adamlarını yetiştiren çok değerli bir eleman yuvasıdır. Ama biraz tuhaf bir kuruldur da kendi işini kimi zaman yana iter Maliye Teftiş Kurulu ne yapıyorsa, tersini yapmaya yönelir orada da büyük başarılar elde eder. Bu karşıtlık ilginç bir coğrafya görünümü de yaratmıştır. Sözgelimi, Ankara'daki müfettişler düşünce olarak daha biraz solda hesap uzmanları ise karşı planda olma çabasıyla biraz sağdadırlar. İstanbul'dakilerde ise her iki kurul için tersi bir görünüm vardır. Hesap uzmanı ayrı bir uğraşta da uzman olma çabası içindedir. Belki de bu yüzden, hesap uzmanları arasından daha çok iktisatçı çıkar. Arslan Başer Kafaoğlu'nun, ağabeyinin karşısında yükselişi de bu itinin bir sonucu mu. Bir gün şöyle demişti Arslan, 1961'de Bizim ailesiz Meclis mi olur. Arslan'ın izdüşümlerine ayrıca bakmak istiyorum. Sözü yine Adnan'a getireyim. Aslında Adnan Başer Kafaoğlu ile Turgut Özal arasında hem bir karşıtlık, hem de bir benzerlik var. Böyle bir şey var. Karşıtlığı hemen görüyorum da, benzerliği tam açıklayamıyorum. Belki de şu Kafaoğlu, Özal'ın, daha doğrusu Özal gibilerinin başlatıcısı. Özal ise Kafaoğlu tavrının saptırıcısı. Saptırıcısı ama, bir yerde de sistemleştiricisi. Yine de Kafaoğlu derviştir (devlet dervişi). Özal ise amansız müteahhit (50 milyon içinde 10 bin kişi dervişi). Kafaoğlu'nun küçük dev bedeninde büyük bir fizik güç de var. Koskoca bir arabayı (Oldsmobil mi, Dodge mu.) kollarıyla alıp bir yandan öbür yana atabilmiştir. Şiir de yazıyormuş. Ne var ki Milli Birlik Komitesi ve Kurucu Meclis döneminde yaptığı aykırı çıkışlarla CHP'yi yitirdi. Daha sonra Yön hareketi içinde göreceğiz onu. Ama inançsız bir davranış bütünü içinde Demirel'e yaklaştı. Çelişki mi. Demirel adam değerlendirmeyi Kafaoğlu'nda bunu kanıtladı. biliyor. Kafaoğlu da adam bulmayı biliyor. Erdoğan Nirun'u buldu. Özal'ın gerçek seçeneği Memduh Aytür'dü, 1961 Anayasası ile aynı günlerde öldü. Kafaoğlu ise benzer seçenek ülkemizin araba kazasına uğraması o seçeneği de mi yok etti. 13 Mart 1988 Tarık Buğra Son yarım yüzyılda sağ kesimde belirmiş yazarların sayısını üçe indirsek şu üç ad çıkar karşımıza 30 kuşağından Necip Fazıl, 40 kuşağından Tarık Buğra, 50 kuşağından Sezai Karakoç. Var birkaç yazar daha. Ama bugün için kendilerini tam anlamıyla kabul ettirmiş sanatçılar bunlar. Dört deseydik, bir de Peyami Safa'yı eklemek zorunda kalırdık. Beş deseydik, Cahit Zarifoğlu. Altı İsmet Özel. Dünyanın En Pis Sokağı'nı yazdığı günlerde Kadıköy'de sık sık gidip oturduğu ve taşra iskambili çevirdiği kahveyi anımsıyorum şimdi Tarık Buğra'nın o kahvedeki yüzünü. Bir de, 1953'te falan, bir dergide yayımlanmış fotoğrafını. Küçücük kızını kucağına almış, o var diye dünyaya hükmedercesine bakıyor. Bir de yine o yıllarda Milliyet'teki küçük sütununda yazdığı sanat yazılarını. Tarık Buğra her zaman ilginç gelmiştir bana. Bayram gazetesindeki yazılarını bile kaçırmam. Zaman zaman, onun adına üzülerek de tabii. Çünkü Tarık Buğra o tür yazılarında Peyami Safa'laşma (salt polemik) eğilimi içindedir. Sanki İbiş'in Rüyası'nı, Küçük Ağa'yı yazan o değildir. Kötü bir düşünür. Sağcı dedim demin. Tarık Buğra mukaddesatçı da değil, ırkçı da değil. Nasıl bir sağcı. Demirel'e karşı güvensiz Türkeş'e kuşkuyla bakıyor Özal'ı sevdiği düşünülemez. Belki de öyle değildir. Ben öyle sanıyorum. Tepkileriyle bilinen bir adam Tarık Buğra. Tepkilerini derinleştirme ve onlardan bir şeyler icat etme yeteneği var. Yine o yıllara dönüyorum. Edebiyatımızda 35 yıl önce Yenilik dergisi çevresinde başlayan ve başka yayın organlarına yansıyarak yayılan bir şive taklidi tartışması vardır. Roman ve öykü kişileri, yapıtlarda, kendi şivelerine (köylü konuşması, argo, vb) göre mi konuşturulmalı. Birçok yazarın toplumcu edebiyat adına şive taklidini gerekli, hatta zorunlu gördüğü bu tartışmadan aklımda iki ad kalmış Orhan Kemal ve Tarık Buğra. Hemen herkes şive taklidi adına Orhan Kemal'i tutmakta, ortak dili savunan ve şive taklidini şart görmeyen Tarık Buğra ise yalnız kalmaktaydı. Uç ve tatsız noktalara uzanan bu edebiyat olayında onun elbirliğiyle itilip kakılmak istendiği de bir anı olarak şurada duruyor. Çünkü temelde, siyasal, daha doğrusu ideolojik bir kaygı söz konusuydu. Şive taklidi sosyalizmle ilgili bir öğeydi sanki. Tarık Buğra dışlandı. Bir kez dışlanınca, o da kendini daha çok dışladı. Daha, daha dışladı. Tek başına dolaşan bir silahşör tavrı kazandı. Aslında yalnızlığı seven biri değil, ama yazı hayatı ona bütün ömrünü yalnız geçirmek için gerekli silahları hazırda tutmuştur. Şive taklidi tartışmasında o haklıydı. Bugün bu daha iyi görünüyor. Ne var ki, Tarık Buğra oradaki tepkisini sonsuz derinleştirdi. Aynı tartışmada kendisi gibi düşünen Oktay Akbal'ı ele alalım bir de Akbal, o kadar önemsemedi o olayı. Tarık Buğra ise ideolojik kaygıyla dışlanmasından sonra, kendisi de, karşı planda daha yoğun bir ideolojik tavırla devinmeye başladı. Hem de sağ ideoloji için kesin bir seçme yapmadan. Zaman zaman yazıyı bir dövüşme hüneri olarak gördüğüne bile tanık olduk. Türk aydınına güvenini yitirmişti. O tartışmanın Tarık Buğra'nın hayatında tam belirleyici bir rolü olduğunu söylemiyorum. Ama çok açıklayıcı olmuştur. İçindeki sonsuz lirik Nasrettin Mevlana'ya pek yaklaşmaz gibi. Hoca, Tam Akşehirlidir Tarık Buğra. Ama hiç Konyalı değil. Bu yönüyle çok ilginç bir adam. Konyalı kişi kendi ilini Selçukya olarak görür yalnız Cumhuriyeti değil, Osmanlıyı da tanımaz. Tarık Buğra daha bir Selçukyalı ama Osmanlıya katılır. Hatta üstlenir de onu. Şöyle tanımlayalım isterseniz katılığını özleyen kadife Selçuklu. Osmanlı Beyazıt'tan Laleli'ye ağır ağır inerken, kimi zaman toprağa ekilmiş yanlış çiçek tohumunu, kimi zaman da yanlış toprağa ekilmiş çiçek tohumunu düşünür. Gömleğinin üst düğmesi iliklenmemiş yakasında ve gözlerinde hiçbir zaman yitmeyecek bir delikanlılık var. Ama o nasıl delikanlılık ki bağrına bastığı şeyleri biraz da küçümser. Küçümseme sözü yanlış burada. Horgörme sözcüğünü kullansak, o da yanlış olacak. Başka bir laf bulmak gerek. Kendisi bulsun. Her gün özeleştirisini yapar. Ama bunu hiç yansıtmaz. Ankara'sızlık diye bir hastalık varsa, hastalığı o. Yükseköğrenim deneyi de Tarık Buğra'yı açıklıyor. Birbirinden çok farklı üç fakülteye devam etmiştir İstanbul Üniversitesi Tıp, Hukuk ve Edebiyat fakülteleri. Hepsi yarım kaldı. Daha doğrusu hiçbirini kendine uygun görmedi. Sonuncusuna değinelim yalnızca Tarık Buğra'nın, Doçent Mehmet Kaplan gibi birinin önünde sınav verme tenezzülünde bulunmadığı için Edebiyat Fakültesi'ni bıraktığı söylenir. Kendisinin bulması gereken o olumsuz, ama daha yumuşak olacak. sözcük Yüz karası olmayan bir adam. Yalnız o Firavun İmanı yazmasaydı daha iyi olurdu. adlı romanı En şair iki öykücü var Sait Faik, Tarık Buğra. Sait Faik Armağanı'nı niçin Tarık Buğra'ya vermediler. Bu da bir soru. Yeni ve daha iyi Reşat Nuri ile Kemal Tahir'i yan yana düşünün. Gün zehir gibi geçmiş unutulan zamanların karnı deşilmiş (tir.) 20 Mart 1988 Nimet Arzık 1950'li yılların ortalarında adını çok az kişi biliyordu. On İki Türk şairinden Fransızcaya çevirdiği ürünleri küçücük bir kitapta toplamıştı. Yenilikleri izleyen, tam entelektüel, çok zeki, çok da güzel, genç bir kadın. Böyle söyleniyordu onun için. Ama toplumumuzda yer etmiş çizgileriyle asıl Nimet Arzık'ı trajik bir olay belirleyecek. Başbakan Adnan Menderes'in bir mucize aracılığıyla kurtulduğu uçak kazası. O kazada Nimet Arzık'ın eşi Şerif Arzık hayatını yitirmişti. Ardından 27 Mayıs Devrimi geldi. Birdenbire özel hayatında da, yaşadığı ortamda da çok büyük değişiklikler, sarsıntılar olmuştu. Nimet Arzık umutsuzluğunun, şaşkınlığının ayrımına varabilecek kadar bir zaman bile bulamadan siyasetin ortalık yerine düştü. Siyasetin Kadın Nurullah Ataç'ı. İffetli iffetli küfreder. Yukarıda andığım olayların da etkisiyle belki, bütün yazılarında ve tavırlarında bir öç alma duygusu seziliyor. Siyasette nerede durduğu belli değil. Başlangıçta kararsızlığı sürüp gitti. Savaşçı bir kişiliği oluşmuştu. Güzelliğini değil, zekâsını silah olarak kullanmaya karar verdi. Yaratıcı gücünü, birikimini, saldırı adına harekete geçirdi. Isıran bir mizah yarattı alay eden, aşağılamaya kadar giden bir mizah. Olaylar ve olgularla değil, kişilerle uğraştı. Hınzır. Ama ikiyüzlü değil. Hiçbir şeye iyi demez dese dese fena değil der. Rüzgârlı Sokak bencili. Ankara'nın nişanlısı. Savruk olmasına özellikle özen gösterdiği bir dille yazar zamirler yerlerinden memnun değildirler sıfatlar tabak gibi fırlatılır. İstanbul Türkçesi karşısında bir de Ankara Türkçesinden söz edilebilir. Nedir Ankara Türkçesi. Şöyle tanımlayabiliriz Öz Türkçeyle zenginleşmiş yazı dilinin konuşma dili olarak da geçerlik kazanması. Nimet Arzık bu dili görmezden gelerek kendine özgü bir kişisel argoyla ayrı bir Ankara vurgulaması yarattı. Birçok gazeteciyi (Halit Çapın) ve mizah yazarını (Suavi Süalp) etkiledi. Bazı kadın yazarlarımızın da aynı dilin yörüngesine girdiklerine tanık olduk. Karşılıklı etkilerle o dilin iyice yapay bir İstanbul karşılığı ortaya çıktı. Eyvallahsız Penelope. Bülbül nasıl şakıyorsa, öyle rest çeker. Hüseyin Avni Göktürk'e ve benzerlerine hadlerini bildirmiştir. Yazar sözlüklerine, genel kültür ansiklopedilerine baktım. Nimet Arzık için birtakım bilgiler bulurum diye. Nurten Çelebioğlu adlı şair arkadaşımıza, rahmetli Ahmet Nadir Caner'e yer verilmiş de, hiçbirinde söz edilmemiş ondan. Ünlüler Ansiklopedisi'nde de yok. Ülkemizde Nimet Arzık ünlü değilse, kim ünlü diye düşündüm. Nimet Arzık'ın başlangıçtaki görkemli birikimini zaman içinde tam beslemediği de anlaşılıyor. Nasıl yaşadığını değil de, neler okuduğunu hep merak etmişimdir. Önceleri neler okuyordu, sonra sonra neler okumaya başladı. Ülkemizde olsun, dünyada olsun, yeni sanat, düşünce ve siyaset devinimlerini yakından izleyebildi mi. Hep merak etmişimdir, çünkü Türkiye'de pek rastlanmayan bir entelektüel tip Nimet Arzık. Hem yabancı gibi, hem de ülkeye sahip çıkmak isteyen biri gibi. Bir yerde okumuştum. Bizans ve Osmanlı saraylarında ironi yoktur komplolar, dilsiz kişiler, tuzaklar önemlidir oralarda. Eski Atina şölen ortamındaki özgür sözler ise ironiyi yaratır ve besler. Nimet Arzık her ortamı delerek özgür sözler söyledi. Hiç değilse öyle bir yapısı vardı. Ama siyasetteki kararsızlığı o sözleri tutamaksız kıldı. Bulgucu zekâsıyla ayrıntıda turnayı gözünden vurdu da, bütünde gerçekten hakkı olan humor'u ancak zaman zaman kurtarabildi. Yeteneğine çok güveniyordu. Eski araştırma duygusunu biraz yitirmişti. Türkiye'deki düşünce hayatını özellikle de sol kesimdeki gelişmeleri nicedir izlemiyordu. Umutsuzluğu, bir inançsızlık da yarattı onda. Kızarak şakalaşır. Güncel siyaset tanıklığı naif yanını törpülemiş görünüyor. Cesaretini de, biraz. Bütün bu karışık sözlerden sonra tek bir cümle bulmak için bakıyorum ona sürgünde sanki. Tabii, kraliçe olarak. Bir de şöyle bir cümle Güzelliğiyle küçümsedi, zekâsıyla yadsıdı. Küçümseme ve yadsıma bir düşünce biçimidir Nimet Arzık'ta. Bir düşünce değil, bir üslup olarak bakmak gerek Nimet Arzık'a. Hep yaratıcı yanıyla yaşadı. Her an. Amazon olmadı. Ankara'nın nişanlısı demiştim şaka bir yana, Ankara biraz da odur. 27 Mart 1988 Tan Oral Gizli adam, Fransızcayı bile gizlice öğrenmiş. Tan Oral, gerçekten kendini saklayan bir kişi. Hayatıyla ilgili fazla bilgi bulamadım. Kendisini yakından tanıyanlar da bu konuda ansiklopedilerde verilmiş bilgileri yinelemekle yetindiler. 1937 Merzifon doğumlu. Güzel Sanatlar Akademisi'nin Mimarlık Bölümü'nü bitirmiş (1963). Aynı okulda Yapı Kürsüsü asistanı olarak üç yıl çalışmış. Askerlik dönüşünde eski göreviyle ilişkisinin kesilmiş olduğunu öğreniyor. Mizah dergilerinde hiç çalışmamış. Sendika dergilerine sanat, meslek, çocuk dergilerine karikatürler yapmış. Çocuk kitapları resimlemiş, kitap kapakları düzenlemiş. Yıllar sonra Akademi'ye bağlı Uygulamalı Endüstri Sanatları Yüksek Okulu'nda öğretim üyeliğine dönmüş (1980-1984). 1977'den beri Cumhuriyet'te günlük karikatürleriyle görünmekte. Turhan Selçuk, Ferruh Doğan, Semih Balcıoğlu, Ali Ulvi, Oğuz Aral... Karikatür deyince hemen akla gelen adlar bunlar. Tan Oral ön sıraya geç geldi. Ama geldikten sonra da birdenbire parladı. Ustaların en genci. Ama gençlerin en yaşlısı değil. Arada, tek kişi. Sanırım, sanatı da aynı özelliği taşıyor. Çıkış noktasını bulmak zor. Çizgisi bir yerde Tonguç'un bıraktığı yerde başlar. İki sanatçı arasındaki ilişki bir benzerlikten ileri gitmez. Tan Oral'ın çizgisinin altında çok derin bir araştırma çalışması var. Öbür sanatlarla, düşünce yapıtlarıyla, dille iyi beslenmiştir. Bu da o çizgiye usta işi olmanın ötesinde bir kıvam kazandırmıştır. Yumuşak çizgi. Sanki Tan Oral çıkıyor, minareden aşağı bir çamaşır ipi bırakıyor. Yerçekimi de azalmış sanki. O ip nasıl oynar havada, işte öyle bir çizgi. Yumuşak, ama hiçbir zaman gevşek değil. Gereğinde aynı çamaşır ipi kendini aşağıya bırakanın eline hızla dönecektir. Hem de, sözgelimi, kement kıvamına girmiş olarak. Tan Oral'da nesneler ve kişiler benzer yanlarıyla başdöndürücü biçimde yan yana gelir. Modern hayat gereçleri, entelektüel nesneler sürekli çoğalıp durur. Turhan Selçuk'ta üçgen, Ferruh Doğan'da dörtgen, Semih Balcıoğlu'nda daire önemli. Tan Oral'ın çizgisi bir çokgenin aile üyesidir. Belirsiz bir çokgen. Çeşitli geometrik biçimlere dönüşebilir. Tan Oral birkaç çeşit karikatürü birden yürütmekte. Zaman zaman gençlik yapıtlarını yayımladığına da tanık oluruz. Hepsinde damgası vardır. Yine de formülü çıkarılamaz. Bu yüzden taklidi de çok zor. Formülü çıkarılamayan bir sanatçı da Ali Ulvi. Onun en belirgin özelliği de desen gücü ve titizliği. Çamaşır ipinin cinsini de araştırır. Burada taklit edilemezliğin ve formülü çıkarılamaz oluşun sanatçının büyüklüğüyle, haslığıyla ilgisi bulunmadığını belirtelim. Bir de şu Tan Oral'ın yazılı karikatürleri de yazısız tadı taşır. Karikatür yazısıyla var olmaz onunla birlikte var olur. Yazıyı çıkarsanız yine bir şeyler kalır. Hatta çok şey. Bütünüyle bakarsak, karikatürümüzde bir Brecht tavrı eksikliği görürüz. Ağa, patron, hoca, genellikle çirkin çizilir. Tiyatroda da öyle değil mi. Alın Yaşar Kemal'in Teneke'sini. Oyunlarda ağa mutlaka şişman, itici, çoğunca da ahmak biridir. Bir de Brecht'in Üç Kuruşluk Operası'nı düşünelim sahtekâr kişiyi, dolandırıcıyı kendi sevimliliği içinde göstermekten korkmaz Brecht. Dolandırıcı sevimli olmasa dolandırabilir mi. Ağa bir sofrada en iyi adam olmasa ağa olur mu. Karikatürümüzün savaşçı yanı her zaman ağır basmıştır. Tan Oral bu tehlikeden en iyi biçimde kurtuldu. Nasıl. Türk insanını evrensel profilinde tanınır biçimde vermeyi başararak. O profilde savaşçı niteliği yitirmeden, hem nesnel, hem de bir ölçüde naif olmayı başardı. Kimi zaman sinizm'e düşmekten de korkmaz. Tan Oral'ın yükselişi sırasında çizgi dünyasında neler oluyordu. Turhan Selçuk ve Ferruh Doğan eski durumlarını koruyorlar. Ali Ulvi de yükselme sürecinde. Semih Balcıoğlu, belki göründüğü yayın organlarının konumlarından da ötürü, güncel epik ve savaşçı doğrultudan daha da uzaklaşmış. Oğuz Aral, Gırgır dergisi başarısından sonra sanatını narsisçi yönde sanayileştirmeye yönelmiş okul kurmuş (Bu okuldan çok değerli birkaç sanatçı çıktı). Bedri Koraman çizgiden iyice kopup komik ve renkli portreleriyle yetinmeye başlamış. Tonguç firar etmiş. Altan Erbulak şölen sunuculuğuna razı olmuş. Türk karikatürünün eksik Rimbaud'su Sinan Bıçakçı uzun süredir ortalarda yok Afrika'ya değil de, Paris'e kaçan bir Rimbaud kendi sanatını aşağılıyor. Nehar Tüblek iyice magazin güzeli olmuş. Tan Oral geç kalmanın erdemlerini taşıyan bir sanatçı. Arka sayfa üstünlüğü de var. Bir dergi sayfası gibidir arka sayfa. Tan Oral'dan sonra bu konumun her zaman bir adı olacak. Belli etmez, ama hep yukarıdan bakmaktadır. Genç çizerlerin, sözgelimi bir Latif Demirci'nin, bir Behiç Ak'ın, bir Özden Öğrük'ün, bir Sarkis Paçacı'nın Tan Oral için ne düşündüklerini hep merak ediyorum. Nereye yerleştiriyorlar onu. Nasıl tanımlıyorlar. 3 Nisan 1988 ‘68'li Olarak Metin Güngörmüş Metris olayının ve Alev Er'in Cumhuriyet'teki 68'liler 40 yaşında adlı röportaj dizisinin bende uyandırdığı çağrışımlar içinde Metin Güngörmüş'ün yüzü de beliriyor. İnce, güzel, güneş görmemişse de, gün görmüş bir yüz. Taştan bir anlatım da var bu yüzde. Az konuşan, yoğun düşünen biri olarak bilinir. Zaman zaman şamatacı olduğunu söyleyen yakınları (Gökhan Harmandalı) da var. Burada beni onun girdiği eylemlerden çok, kişisel izdüşümü ilgilendiriyor. Nasıl bir adam. Nasıl birtakım kişiliklerin prototipi. 12 Mart döneminde 8 yıl, 12 Eylül döneminde 7 yıl. 18 yaşından sonraki hayatının yüzde 80'ini mahpuslarda yaşayan bir 68'li. 68'li sözü tam ışık düşürmüyor ona. Yine de 68'li. Yedi yaşından beri hiç ağlamadığı söylenir. Kaç kez karşılaştık. İki mi, üç mü. Biraz da akraba oluruz (Gonca ile evlenmişti). Söz gazetesinde Neyyire Özkan'ın kendisiyle yaptığı konuşmada şöyle diyor Tunceli'de lise öğrencisiyken içinde yaşadığım koşullar, tanık olduğum baskılar ve yürütülen antikomünist propaganda beni sosyalizmi araştırmaya iten etkenlerden biri oldu. Üç dört yıl sonra Türkiye İşçi Partisi'nde çalıştı. Ancak bu partinin barışçıl yöntemleriyle bir devrimin gerçekleştirilemeyeceği kanısındaydı. O ara Hüseyin İnan'la tanıştı. THKO'ya katıldı. Kır gerillası arasında yer aldı. Nurhak çatışmasından birkaç gün sonra ele geçirildi. İkinci 7 yıllık mahkûmiyetini dört beş ay önce bitirdi. O konuşmasında 1971 hareketini uzlaşmacılıktan bir ilk kopuş olarak gördüğünü de söylüyor. 12 Eylül'den sonra ise bir yılgınlık ve kişisel kurtuluş eğiliminin kanısında. ağır bastığı 1951'de Tunceli'nin Zeldağı'nda doğmuş Metin Güngörmüş. Babası öğretmen, 7 kardeşler, 5 yaşında okuma yazma öğrenmiş. Eylemci olana dek iyi öğrenci. Elazığ Devlet Mühendislik ve Mimarlık Akademisi'ndeki yükseköğrenimini son sınıfta bırakmış. Çernişevski'nin Nasıl Yapmalı. adlı yapıtını 19 yaşında Mamak'ta idam cezasıyla yargılandığı günlerde (1970) okumuş. Çok etkilenmiş. Bu yapıt onun çıkış noktası için belirli bir açıklama getiriyor bence. Bir gün sokakta rastlamıştık. Bu konudaki düşüncesini açıklamıştı O kitap beni şundan etkilemişti. Devrimci şunu yapmaz diye birtakım kalıplar vardı. Çernişevski o robotluğu yıkıyordu. Sözcüğü sözcüğüne böyle dedi. Kitabı düşündüm. Ne gibi kalıplardı onlar. Unutmuşum. Yeniden baktım Nasıl Yapmalı.'ya. Kuşaklararası çelişki siyasal yönden ele alınıyor ve irdeleniyor. Metin'in çıkışını bu bağlamda çözümlemeye çalıştım. Söz'deki röportajda ileri sürdüğü düşüncelerle birlikte kavramak istedim. Şunu buldum Katılaşıp kalmış bir duygudan (büyük ve çetrefil bir duygu serüveni de var o kitapta) sonsuz özgür bir düşünce aracılığıyla kurtulma özlemi... Metin Güngörmüş'e 68'li diyebilirsek, yukarıdaki düşünce onun gerçeğine biraz ışık düşürür sanısındayım. Sonsuz özgürlüğü yakalayabilme. Araya devrimci şiddet de girse, temel itici o. Büyük bir kalabalığın katıldığı bir maraton içinde Metin koşucular kitlesini bir ırmak olarak algılıyor. Kendisi sanki hem adsız bir damla, hem de ırmağın bütün gövdesi. Deniz Gezmiş 100 metreci. Doğu Perinçek yüksek atlamada eşsiz. Mahir Çayan engelli rekortmeni. Sinan uçuyor. (Bunlar dize oldu. Şiirime almalıyım.) Deniz Gezmiş hep ad takarmış arkadaşlarına. Metin'in adı Zaza . Mustafa Yalçıner'e de Endi dermiş efendi sözcüğünün kısaltılmışı. Sinan Cemgil'in adı da Hoca . Arkadaşları da aynı şakayı sürdürerek ona bir ad yakıştırmışlar Avarel . Yani en uzun boylu. Endi şimdi Boğaz'da Kedi Bar'ın işletmesine ortak olmuş. Metin yapamaz bunu. Kendi doğrultusunda. Yanlışsız, pürüzsüz olmak ister. O tür işleri yanlış görür. Günün 24 saatinde kendini devrimci olarak duyumsar. Bu uğurda bütün küçük meraklarını silmiş gibidir. Bir çiçeğe bile izin yoktur sanki. Ya da sadece çiçeğe izin var. Mektuplarında da bir bildiri tadı varmış. İlk ve son cümle hariç. Gonca söylemişti. Konuşmaz. Konuşmayı sevmediği söylenemez. Konuşturulamaz. 10 Nisan 1988 İmren Aykut Dadaloğlu'nu rezil mi edecek Aykut, Kozan doğumlu olduğu için bunu. Rezil sözcüğü hiçbir biçimde ona. Son derece efendi, güzel bir ayıp denen bir şey de vardır. ne. İmren söylüyorum uymuyor da insan. Ama İmren Aykut iktisat doktoru ve sosyal politika uzmanı. Meslek ve siyaset hayatının ilk 10 yılını sendikaların (Maden-İş, Teksif) araştırma bürolarında yönetici olarak geçirmiş. İş ve işçi konularında adamakıllı uzmanlaştı. Gelir dağılımı, ücretler, çalışan kadının sorunları, kıdem tazminatı ve istihdam güvencesi gibi konularda emekçi açısından düşünüyordu o yıllarda. Sonra bir ara dönem belirdi Aykut için. Beklenmedik bir ara dönem. Hayır, beklenebilir bir ara dönem. Hatta beklenmesi gereken. 'ye girdi. Oradan da bir işveren sendikasının (T. Kâğıt Sanayi İşverenleri Sendikası) genel sekreteri oldu. Bugünkü yolu da o son işinde belirlendi. Seçildi. Kim Kimdir'deki kısa bilgilere bakılırsa, Danışma Meclisi üyeliği sırasında da o görevi fiilen yürüttü. Ne olursa olsun, 12 Eylül'ün İmren Aykut'u seçmesi, işveren sendikasındaki görevinden ötürüdür. Adı zaten, 12 Eylül'den sonra duyuldu. Sunalp'ın şimdi unutulmaya yüz tutan (Milliyetçi Demokrasi Partisi miydi adı.) partisine girdi. Güzel insan dedim. Meyve olarak dünyaya gelseydi kavun olurdu. Öyle ki başlangıçtaki iyi niyetini güzel niyete dönüştürdü. Yine de düşünsel oluşum koşullarından kurtulamıyor gibi. Yalvarıyor işçilere N'olur, grev yapmayın. Alın şu on bin liranızı. Güzel günler gelecek. Önümüz Ramazan ya, bunun bir de Kurban Bayramı var. Ben öyle demedim. Ben dedim ki... Çift pasaportlular var. O, çift plaketlilerden. Plaketlerinden biri Milli Güvenlik Konseyi Üstün Hizmet Plaketi. Cem Duna, TRT'nin İmren Aykut'udur. İmren Aykut da eskiden görev aldığı ve güzellik imgesini borçlu olduğu işçi sendikaları karşısında Madame de Pompadour... Vida adımı diye bir kavram var. İmren Aykut'un meslek ve siyaset eğrisi vida biçimini izliyor. Hep sağa. 1941'de Adana'da doğmuş. Yani Kozan'da. İÜ İktisat Fakültesi çıkışlı. Çalışmalarıyla genç yaşında dikkatleri üstünde toplamış. Hâlâ öğrenci. Sosyal politika uzmanı, Çalışma Bakanı oldu. Bir yandan içi kan ağlıyor, bir yandan yalan söylüyor. En merak ettiğim şeylerden biri de Halit Narin'in onun için ne düşündüğü. Yüzü tutmuyor. Bunu en iyi Sunalp Paşa anlattı Kızcağızın bir kolundan bir bakan çekiyor, öteki kolundan Mehmet Yazar'ın adamları. DYP'liler de omuzundan yakalamış. Kızı parçalayacaklar. Aslında SHP'de de boy gösterebilirdi. Yüzer bir kişilik. Kendini dalgalanmaya bırakır. Herkesi saygıdeğer bulur, Keçeci'yi bile. Dolaşıyor. Yeteneğinden ötürü. Girerse kendine ayrı bir ad seçmiş olmaz mı. İmren Aykut her hastalığa tutulur da, guatr olamaz... SHP'de üretici olabilirdi. Bir gün oraya da girebilir. Dedim ya, dolaşıyor. Kaçıncı kadın bakan. Bilmiyorum. Ama Türkân Akyol'la aralarındaki ayrımı düşündüm. Türkân Akyol, elbet, kesin ilkeleri olan biri. Bunun ötesinde, yollarda, tarlalarda düşündüm ikisini de. Türkân Akyol Akasyalar açarken. İmren Aykut Papatyalar yer değiştirirken... Sacco ile Vanzetti'yi okuduğunu sanıyorum. Yoksa bu kadar laf etmezdim. Sanırım. 17 Nisan 1988 Rasih Nuri İleri Dilekçe davasında, suç konusu kendisine açıklanan sanık şöyle diyor Çok hafif buldum. Sonra da, o ara duralamış olan zabıt kâtibine dönüyor Niçin yazmıyorsunuz. Yukarıdaki olay gerçek midir, bilmiyorum. Bir dostundan dinledim. Ama hayatına, gösterdiği etkinliklere, yaptığına bakınca, Rasih Nuri İleri'yi çok iyi açıkladığı kanısı uyanıyor kişide. Türk solunun sofistike adamı. İnce polemikler yaratığı. Polemik onda parçalı bilginin zırhıdır. Ve şehvet duygusunun uzantısı. 1920'de Cenevre'de doğdu. Şakir Paşa ve Abidin Paşa gibi iki soylu ailenin son dev çocuğu. Ana ve baba soyundan birkaç yakınının adlarını karışık olarak yazalım Fahrelnisa Zeyd, Nejat Devrim, Abidin Dino, Halikarnas Balıkçısı, Füreya, Aliye Berger, Şirin Devrim... Rasih Nuri bir süre İÜ Fen Fakültesi'ne devam etmiş. Adana Sendikalar Birliği'ni kurmuş. Dr. Şefik Hüsnü'nün emri üzerine Yeni Dünya ve Gün dergilerinde çalışmış. Demokrat Parti döneminde kendisine siyaset ve yazı alanlarında görünme olanağı tanınmadığı için imalat ve ticaret işlerinde çalışmış. (Serigraf zanaatının ülkemizde iki kurucusundan biri. Öbür kurucu, Fuat İzer.) 1962'de TİP'e girmiş. Gültepe olaylarında burun kemiği kırılmış. Genel Yönetim Kurulu üyeliğine seçilmiş. Emekçi dergisini çıkarmış. Bu dergide Yön'e karşı savaşmış. 1967'de, Malatya Kongresi'nden sonra partiden atılmış. Demokratik Devrim Derneği'nin kurucusu ve yöneticisi (1968). Devrimci İşçi Birliği Genel Sekreteri (1970). Daha sonra, 1973'te, Haziran Hareketi gizli örgütü yöneticisi olarak tutuklanmış 17 ay sonra aklanmış. Şimdi. Şimdi aşağıda da belirtileceği gibi, tarihçi . 15 kitap yayımlamış. Sosyalist aristokrat diye anılır. Türkiye gerçeklerine bir antikacı gözüyle bakar. İnsansız bir sosyalizm düşüncesi içinde devindiğinin kendisi de farkında değildir. Hiç çalışmadan büyük işler başarmıştır. Çalışmasına gerek de yoktur zaten. Çalışmaz. Ama hazıra konduğu şeyleri onun kadar iyi değerlendiren insan da pek azdır. Fransızcada üstüne yokmuş. Elli yıldır her şeye, her an hazır. Evi müze gibidir. Mektuplar, giyim eşyası, kemerler, tavanlara yükselen ender kitap kuleleri, tencereler, fincanlar. Kapital'in, sözgelimi 10 ayrı baskısı. Divanı Muhasebat'ın çok eski bir mührü bile onun koruması altındadır. Bedri Rahmi'nin mektupları bile. Neyi koruyor. Bilinçaltındaki imparatorluk dönemi zenginliğini mi. Onda da ailesinin başka bazı üyeleri gibi Atatürk'e karşı oluşun altında da aynı iti mi var yoksa. İşinin adını da değiştirmiş son yıllarda. Tarihçiyim diyor soranlara. Sormayanlara da öyle diyor. Büyük aile. Süzme, çılgın, güçlü, uç kişiler. İkinci sınıf adam çıkmaz bu aileden çıkarsa, alkolik çıkar. Ona da vakit var daha. Füreya'nın evinde koca bir taht olduğu söylenir. Sabahattin Ali, tarihçi nin teyzesi* Leyla Hanım'ın evinde saklanmıştı. Ne olursa olsun, en değerli bireyleri çıkarmış bir aile karşısındayız. Rasih Nuri onların birbirine benzemeyen, ayrı ayrı sivrilmiş yanlarının ortak ürünü gibi görünüyor. Bu kadar özelliğin bir kişide iç içe geçmiş olması çok dayanıklı bir biçim öğesinin varlığını zorunlu kılar. Çelişkinin tutarlılığını kurma durumunda kalan Rasih Nuri'de içerik her yönden siliktir. Buna karşılık usul, yol yöntem konusunda çok sağlam bir görgü, parçalı bilgiye parıltı kazandırır. Dostoyevski'nin Ecinniler'indeki ünlü karakter gibi, o da inandığına inanmadığı gibi, inanmadığına da inanmamaktadır. Arşiv delisi. Bir devrim bildirisi yayımlansa, Rasih Nuri için devrim değil, o bildirinin bir an önce arşive kaldırılıp saklanması önemlidir. Tapucu olamadığı için arşivci. Sattığı toprakların bir elden çıkarma işlemi olmadığını kim ileri sürebilir ki. Çelişkide tutarlılık arayan genç adam tutarlılığı çelişkiye atmaktan hiçbir zaman çekinmedi. Sanırım, yedek subay okulundan sonra 141'den yargılanarak çavuş çıkartılmasını kendisine verilmiş büyük bir ödül olarak düşünmüştür. İnandırıcılık kazanması yönünden. Milli demokratik devrimci Rasih Nuri, 19681979 arasında Aybar'a, Aren'e, Boran'a düşmandı. 80 öncesinde Barancı. Şimdi de Mihri'ye iyice karşı. Rasih Nuri'nin beğenisi yüksek. Ancak ona kısa süreler içinde sık sık yer değiştirtiyor. Ve beğenisini ideoloji sanıyor. Naif komplocu. Malaparte'nin Hükümet Devirme Tekniği adlı yapıtında Troçki'den söz edip, ondan söz etmemesi büyük bir eksikliktir. Çünkü Rasih Nuri gençliğinde Havagazı Şirketi'nde çalışırken kentin gaz dolaşım sistemini devrim adına felce uğratmak için bir aygıt kolunu aşağı çekmiştir şanssızlık sonucu yakalanmış ve ağır biçimde cezalandırılmış (yani şirketten kovulmuş). TİP'te ilk resim sergisinin açılmasını gerçekleştirmek gibi bir başarısı daha var. 24 Nisan 1988 Gülriz Sururi Sarah Bernhardt esmerler ve sarışınlar için makyaj öğütleri verirken bir yerde şöyle demiş Esmer kadın sanatçı, alnının bir yerinde yüzünü aydınlatacak bir nokta bulmalıdır. Gülriz Sururi için de bu geçerli midir. Şurası belli ki Gülriz kendi yüzünü en iyi tanıyan kadın. Üstelik ressam bir tanrıya düşmüş. Makyaj, örtünme ya da kılık değiştirme anlamı taşımaz onun için. Makyajla maskesini atar daha çok kendisi olur hiç değişmeyen, değişmesini hiç istemediği yüzünü daha büyük bir süratle ortaya koyar. Bu yüz annesinin, babasının, amcalarının, Muammer Karaca'nın, Haldun Dormen'in, Engin Cezzar'ın, burnu kırık Hitit heykellerinin de yüzlerini içerir. Yürüyüşüyle, Tatariko'ya diktirdiği giysiler içinde salınışıyla, hep operet derleyen, izlenimci dans eden, eteğine fıskıyeden su dolduran, kedisini tilki olarak boynuna atan bu kadının kocaman sabit bakışlarında bir hüzün de var sanki. Sanki saati gelmemiş bir alarmı taklit ediyor. Öyle anlarda dekor da onu taklit etmeye başlıyor. Büyü, totem ve tabu var Gülriz'in makyajında. Salınıyor mu. Ne salınması. Durur hep Gülriz Sururi. Kimi zaman dans ederken bile. Sahnede en güzel duran oyuncu. Yanılıyorum belki. Yüzünün suluboya resmi yapılamaz. Ama boy resmi sadece suluboya. Sineması da olamaz gibi. Sinemada bozulur. Güncel minyatür. Aynı zamanda tarihsiz şipşak. Hesaplı ikona. Tiyatronun bir gösteri(ş) sanatı olduğunu kitabında yazmış. Ayakta, demlikten bardağa çay koyarken, ileriden, birkaç yerden bakılsa, bedeninin nasıl görüleceğinin hesabını yapar. Mehmene Banu'yu (onu mu.) oynarken de iyice yaşlanması gerekmiştir ama bu kez bedenini sonsuz diri göstermekten kendini alamadı. Öyle bir yapay yanı var. Ama sözgelimi bir Ajda Pekkan'ınki gibi plastik bir yapaylık değil onunki. Olgunluk bir noktadan sonra mizaha dönüşür ya, bu da bir soyutlanma durumu yaratır ya, öyle bir yapaylık. Tam öyle değil, her zaman öyle değil elbet. Sözcüğün gerçek anlamıyla bir yapaylığı da var. Ama yakışıyor. O olmasa, Gülriz de olmazdı. Hırsıyla, yapaylığını nar çiçeğine dönüştürdü. Haldun Taner'in dediği gibi Kaderini kendi çizdi bu kız. Kararını verdi. Gerçekleştirdi. Sırf iradesi ile. Doğuştan yeteneklerine her gün yeni bir şeyler katarak, ta arkalardan geldi, Türk tiyatrosunun en önde gelen kadın sanatçıları arasında yerini alıverdi. Çok doğru. Bir Adile Naşit, sevimliliğine fazlaca mahkûmdu ve aile hatırı da ağırlık kazandı onun yükselmesinde. Gülriz Sururi öyle bir aile sanat ortamından geliyor ki o zenginliği bırakıp çıkmak olanaksız, hem de anlamsız. Çıktı. Ailesine dayanmadı. Hem de ortamın özünü hiç yitirmek istemeden. Ayrıca, onu modern planda sürdürerek. Son yirmi otuz yıldan ileriye efsaneleşmiş olarak kalacak kaç kadın oyuncu var. Biri de o. Çünkü Direklerarası da onun. Hair de onun. Kantocu Peruz da o. Oyunculuğunun ötesinde bir şeyi var, yüzü var, Gülriz var. Dün gece Gülriz Sururi'nin Kıldan İnce Kılıçtan Keskince adlı anılar kitabını ikinci kez okudum. Daha doğrusu bu yazı için bir şeyler bulurum umuduyla karıştırdım. Annesi Süreyya Opereti Primadonnası Suzan Lütfullah'ın 23 yaşında (kendisi o sıra 3 yaşında) ölmesi babası Lütfullah Sururi'ye küsmesi Gülriz'in hayatında birer düğüm olarak kalmış, ama sanatında da itici güç oluşturmuş. Gülriz'in görüntüsü oyunculuğunu da aşıyor. Ne çok amcan var ey operet kızı. Bunun için mi küçük yeğenler aradın sen de. Tiyatromuzda daha zengin bir tereke düşünülemez. Kenterler'de de sanatsal aile değerleri var. Ama Gülriz'in bambaşka. Bu yönden Evliya Çelebi'nin Seyahatname'si gibi bir serüven söz konusu. Benzersiz, yenilenemez ve tek. Muammer Karaca'nın kendinden başkasını düşündüğü yoktu. Haldun Dormen'in Gülriz'de büyük emeği var. Engin Cezzar. Elbet. Karşılıklı da etkilediler birbirlerini. Hamlet ve Sokak Kızı İrma evlenerek bir tiyatro kurdular. Hamlet Keşanlı Ali oldu. İrma da Zilli Zarife. Gülriz'in gözleri elmacık kemiklerinin sarp kayalıklarının altında derinleşen iki göl gibi duruyor. Hiç bozulmayacak. Yaşadığımız dönem birtakım simgelerle anlatılırsa ileride, onunla da anlatılacak. 1 Mayıs 1988 Feyyaz Tokar Şirketler grubu başkanı, gazeteci, yazar (1931). Böyle tanıtılmış Feyyaz Tokar Kim Kimdir'de. Bu cümleye onun kendini takdim edişi olarak da bakabiliriz. Çünkü Kim Kimdir'de hemen herkes kendi verdiği bilgilerle gösterilir. Yazarlığı nereden geliyor diye düşündüm bir an. Yok canım, bir satır aşağıda açıklayıcı sayılabilen bir bilgi daha var. Bonn Üniversitesi'ni bitirmiş. Yer darlığından olacak, okuduğu bölüm belirtilmemiş. Belki de Yazarlık Fakültesi çıkışlıdır. Tek yol buna inanmak... Gerçi Feyyaz Tokar'ın gazetelerde yazılarını okuduk bir ara bir yayın organında sütun sahibi bile olayazmıştı radyo söyleşilerini bir araya getiren Günlerin Getirdiği adlı bir kitabı da var. Bütün bunlar az şey değil. Ayrıca Feyyaz Tokar'ın benzerlerinden daha kötü olduğu da söylenemez. Düzeysizliği, o hiç. Benim onda tutulduğum şey artık sahip olamayacağı alanlara da sahip çıkmak istemesi. Hırsıyla, anılarını bile değiştirmek istiyor. Başarılı işadamlığının yanı sıra kültür adamı olarak da ön sırada boy gösterme çabasında. Ama bunun için gerekli donanımının hiç olmadığını, vaktiyle olan kısmının da artık kalmadığını ayrımsayamıyor. Daha kötüsü, ayrımsamak istemiyor. Feyyaz Tokar başarısını, bence, Cumhuriyet gazetesindeki ilk görevine borçlu. Gazetede adliye ve polis haberlerini kotarmak için o yıllarda üstün bir çalışma örneği vermişti. Öyle ki bu tür haberleri birinci sayfaya bile getirmişti. Bu yükselişin, gazetede genel yayın müdürü olan Cevat Fehmi Başkut'la, Emniyet'te de Kemal Aygün'le (öyle diyorlar) kurduğu sıkı kişisel ilişkiden kaynaklandığı söylenir. Ne olursa olsun, Feyyaz Tokar'ın daha o günlerde çalışma ve belirme çizelgesi ortaya çıkmıştı Her işte, kişisel ilişkiler yardımıyla, üstten etkinlik... Bu formül onu bugünlere getirdi. Reklam ve insan kullanma yeteneği çok büyük. Bu etkinlik biçimiyle Feyyaz Tokar'ın Türkiye'nin bugünkü toplumsal konjonktürü içinde yükselemeyeceği yer yok diyorum. Sözgelimi Milli Savunma Bakanı olabilir. Hatta Başbakan. Hatta bir gün belki Cumhurbaşkanı. Bütün bunlara hazırlıklı. Ama n'eyleyelim ki anıları da var. Anılarının bileşik kapları. Yazarlıkta, kültür adamlığında da kendini göstermek istiyor. Bu belki de onun özlemlerinin soylu yanı. Yine de tökezlediği yer. Dağlarca'nın köşe yazarları için bir sözü vardı. Tam nasıldı, şimdi unuttum. Aşağı yukarı şöyle Toplumun önünde söz sahibi olabilmek için, belli bir düşünce-kültür-sanat-direnme deneyinden geçmiş, çok şeyin bedelini hayatıyla ödemiş, kendini bir güzel kanıtlamış bulunmak gerekir. Feyyaz Tokar'ın TV'deki sohbet lerini düşünelim. Bir çeşit köşe söyleri rolünde değil mi o sohbetlerde. İşte, diyorum, Dağlarca'nın saptaması o rolde yerine tam oturmakta. Peter İlkesi nin daha çok bürokraside ve devlet hayatında geçerli olduğunu sanırdım. Feyyaz Tokar ona özel sektörde de dirim kazandırdı. Kendi örneğiyle. Bugün pazar. Gazetelerin sanat sayfalarında onun TV'deki sohbet saatini öğreneceğim ve koltuğa yerleşeceğim. Gazetede sohbetin konusu ve özeti var. Demek bunca ilgi uyandırıyor o sohbetler. Gazeteler özet almak için ona muhabir gönderiyorlar belki de. İnsan ilişkileri içinde yürümenin ustasıdır Feyyaz Tokar. Bugün daha da ustası. Uluslararası bir durum da kazandı. Ya da öyleymiş gibi bir izlenim yaratmayı bildi. 1983'te Federal Almanya Cumhurbaşkanı'ndan Büyük Liyakat Madalyası 1985'te İtalya Cumhurbaşkanı'ndan Şövalye Nişanı aldı. Türk Tanıtma Vakfı Jürisi'nce, yine 1985'te, Türkiye'yi en başarılı tanıtan işadamı ödülüyle onurlandırıldı. Temiz, inandırıcı bir yüzü var bu yüz sağlıklı bir gülümsemeyle daha bir açılım kazanır. Öyle ki onun ruhsatlı ya da ruhsatsız tabanca taşımasına rahatça razı olabilirsiniz. Ama İttihat ve Terakki torunlarına kazık atmasına da göz yummanız gerekecek. Bir kumaş ilk metresinden bellidir. Feyyaz Tokar'ın daha adliye ve polis muhabiriyken büyük bir işadamı olacağı belliydi. Ama kültür hayatının iyice dışında kalacağı da. Bir şey okumadığını, bir şey izlemediğini anlamak için kitabının adına ve sohbetlerinde kullandığı sözcüklere bakmak yeter. Kitabını alalım. Radyo söyleşilerinin oluşturduğu kitaba Günlerin Getirdiği adını vermiş. Ataç'ın daha 1946'da aynı adla yayımladığı bir kitabı vardı. Feyyaz Tokar'ın yazı hayatına ne kadar uzak, hiç yoksa duyarsız olduğunu göstermiyor mu bu örnek. İngiltere'de yaşasaydı yazdığı oyuna Hamlet , Fransa'da romanına Madame Bovary diyebilecek kadar işin dışında. Der miydi. O kadar da değil elbet. TV ikinci kanalda, Amazon Kadınları başlığıyla ilan edilen bir söyleşisini izledik geçenlerde. Ne demek Amazon Kadınları. Amazon ırmağı kıyısına mı sıralanmışlar. Amazonlar var da onların kadınları mı. Yok, bu işin adamı değil Feyyaz Tokar. Bosfor Turizm'de, şirketler topluluğunda, hangi bölümünü bitirdiğini nedense açıklama gereğini duymadığı Bonn Üniversitesi'nde, 500 kişinin katıldığı minyatür anketlerde görünse kendisi için çok daha iyi olacak. Şemsiyesini isteka olarak kullanıyor. O kadar da cakalı. 8 Mayıs 1988 Emil Galip Sandalcı Hemen her yazısını okumuşum. Yayın organlarında adını aramışım. Düşünüyorum da, neden aramışım. Tiryakilik yaratacak bir yazar değil Emil Galip Sandalcı öyle belirmiş bir düşünür de değil. Ama bir başka yanı var ki yazısından da, kimi zaman düşüncesinden de önemli. Bir tavırdır Emil Galip Sandalcı. Nicedir yarattığı, yılların ötesinden bugüne getirerek sarsılmaz kıldığı bizlerin de onaylayarak, güvenle yaslanarak her seferinde yeniden yarattığı bir tavır. Güç koşullarda kendimizi bir de Sandalcı'yla sınarız sanki. Ortak özlemin işgüderi, ortak yadsımanın elçisi. Özellikle bu işlevi Emil Galip Sandalcı'nın görüntüsüne aydın çevrelerde bir karizma kazandırmış. Kalabalık bir toplumda, yüzbinlerce kilometrelik bir agora üstünde, iletişim araçlarına fazla dayanmadan böyle bir durumun öznesi olmak kolay değil. Adını bir yerde görünce, ne durumda olursanız olun rahatlarsınız. Einstein'ın bir sözü var Bilim, günlük düşüncenin, bir yerde arınmasından, belli biçimlerde billurlaşmasından başka bir şey değil. Toplumsal yazgının da sanki Emil Galip'inki gibi tavırların ileriye yansıyışlarıyla bir ilgisi var. Şöyle de diyebiliriz Sandalcı için Ağırlığını duyuran ilk demokrat aydın. Ya da, işte, onlardan biri. Hoşgörünün devrimci çocuğu. 1922 doğumlu. İÜ İktisat Fakültesi'ni bitirdikten sonra ABD'de Michigan Üniversitesi'nde pedagoji öğrenimi görmüş. Türkiye'ye döndükten sonra bir süre bir reklam şirketinde çalışmış. Daha önce gazetelerde göründü mü, anımsamıyorum. Ama Tercüman'ın (o zamanki Tercüman) açtığı fıkra yarışmasında (1956) Ahmet Kabaklı ile birinciliği paylaştıktan sonra yazıya daha bir sarıldı. Baştan beri göründüğü yayın organları Ulus, Öncü, Yeni Gazete, Yeni Ortam, Vatan ve yönetimine katıldığı Demokrat. 12 Mart'ta iki kez tutuklandı. Seyrederken Kendimizi adlı bir kitap yayımladı (1974). Şimdilerde İnsan Hakları Derneği'nde yönetici olarak çalışıyor. 1922'de Rousseau hayranı bir babanın oğlu. Babası, adını Emil koyarken Rousseau'nun Émile'inden esinlenmiş. Emil ile Émile arasında ne gibi ayrımlar var. Benzerlikler. Rousseau'nun Émile'i duygu planında çok daha açık bir kişi. Kişiselliğinde açık. Selanikli M. Galip Bey'in oğlu Emil'in ise toplumsal bir kişiselliği var. Açık olan da o, yani düşünce. Emil Galip için kişisellik başkaları dır. İki adaş arasında benzerlik de var Rousseau'nun Émile'i sürekli olarak ilkelerin ardında kalır. Onlarla vardır. Emil Galip'in yüzünü de her zaman açık seçik göremezsiniz ama serüveni ve olayı ortadadır. Asıl olan kendisi değil, o serüvendir, o olay. Nasıl düşünüyorum onu. Yürürken düşünüyorum. Akademi Kitabevi'ne gidiyor bir çay içiyor orada. Sözü hep işkenceye getiriyor. Bakırköy'deki üç öğretmene telefon ediyor akşamki yemeğe gelemeyeceğini söylüyor bir gencin başı sıkışmış. Biri gözaltına alınmış. Deprem kaç ölçekli. Ekmek ve petrol fiyat çizelgesi Agopyan'ı kim öldürdü. Evren'in durumu. Türkiye'nin durumu sorunsallık içine girmişse Emil Galip Sandalcı adı hemen öne gelir. Direnci, hakları, toplumu temsil eder. Alışmışızdır, öyle günlerde bekleriz onu. Beklemesek de yanımızda, önümüzde buluruz. Bu onun işi değil derdi, tutkusu, yazgısıdır. Rahat ya da sorunsallık bulunmayan dönemlerde ise unuturuz Sandalcı'yı. Silinir gider. Artık, kendisi mi silinir, biz mi sileriz. Biraz abartıyorum belki. Ama Emil Galip Sandalcı'yı ancak böyle anlatabilirim. Başkası da başka türlü anlatsın. Toplumsal bunalımlarda büyüyen birey. Yoksul olsaydı tam savaşçı ya da salt ideolog olurdu varlıklı olduğu için yalvaç resmi çektirmeyi seçti. Emil Galip Sandalcı'ya yöneltilen tek sitem budur. Ama, bir savaşçı değil mi Emil Galip. Ayrıca ABD'de pedagoji okuyup da Türkiye'de insan değerleri için savaşım veren kaç kişi gösterebilirsiniz. Sandalcı Sartre'ın aydın görüşünü Türkiye'de doğrulamış bir kişidir de. Yüzü mektup gibi güzel. İnsanlık adresine gönderilmiş bir mektup gibi. Satranç delisi Ahi. Şıktır. Astımını tütün dumanıyla süsler. Gösterişsiz bir hayatı yeğlemiştir, onun içinde şık. 12 Eylül öncesinde koruma polisi vermek istemişler yanına. O istememiş. Sokağa çıkarken, belki birinin işine yarar diye şemsiyesini yanına almayı ihmal etmez. 15 Mayıs 1988 Agop Arad Gözlerinde oynuyor. sevginin itfaiyecileri voleybol Yıllar önce Agop Arad'ı bir cümlede nasıl anlatırım diye düşünmüştüm. Yukarıdaki cümle çıkmıştı. 1940'larda, yeni şiirle, yeni sanat ve edebiyat değerleriyle gelen bir yaşam sevinci vardı. Bütün bir kuşak, şairiyle, öykücüsüyle, romancısıyla, ressamıyla, tutkuyla abanmıştı bu temaya. Hemen bütün sanatçıları derinden etkileyen bir olgu söz konusuydu. Ama kimileri bu etkiyi daha çok yapıtlarında yaşadılar. Kimilerinin hayatlarında da yankılandı. Yaşama sevincini hayatına da sindiren, bir yerde kendisi olan kişilerin başında gelir Agop Arad. Sevinç onda geleneksel bir doğa töreni gibidir. Başkaları için, başkalarıyla, başkalarında... Tek başına göremezsiniz Agop Arad'ı. Ressam. Ama sonsuz Babıâlili bir ressam. Vatan'da çalıştı, daha sonra Cumhuriyet'e geçti. Şimdilerde Cumhuriyet'in İbrahim Müteferrika'sı. Bütün kuşakları sevdi. Bütün kuşaklar da onu. Hele şairler. Önceki kuşaktan Necip Fazıl bile ona en güzel gözle bakıyordu. Kendi kuşağından Orhan Veli, Oktay Rifat, Melih Cevdet, Bedri Rahmi en yakın arkadaşları. Sait Faik de. 1950 kuşağının şairlerinin (sözgelimi Edip Cansever) Agop'suz anılamayacak dönemleri vardır. 1960 kuşağı şairleri de öyle. Sözgelimi Refik Durbaş. Bütün kuşaklara açık olmuş. Hepsiyle sarmaş dolaş. Bu işte bir hile var diyorum, insan bu kadar sevilemez. Agop'a karşı kanıtlar arıyorum. Bir tane buldum Eşi Dr. Eliz 'den fazlaca çekindiği söylenirdi. Bir kanıt daha Harita çizmeyi sevmez. Bir kanıt daha Üçüncü dubleyi içmez. Bunlar da kanıt mı diyeceksiniz. Ne yapalım ki gerçek bu. Agop'un karşısında yer almak isteyenler ancak bunları ileri sürebilirler. Belki vardır bir iki kanıt daha. Her şeyi bilenleri aradım, sordum. Ferruh Doğan onun için Peygamber sözcüğünü kullandı. Patriyot Hayati de şöyle dedi Hiçbir olumsuz yanı olmayan adam. 1913'te Eskişehir'de doğmuş. Yoksul marangoz Karabet Efendi'nin oğlu, bir yaşındayken ailesi İstanbul'a gelip yerleşmiş. Güzel Sanatlar Akademisi'nin Resim Bölümü'nü bitiriyor. Çallı'nın, Nazmi Ziya'nın öğrencisi. Sonra Léopold Lévy geliyor, seçtiği dört kişiyle birlikte onu da kendi atölyesine alıyor. Paris için burs çıkıyor Agop Arad'a. Ailenin bir kanadı zaten Paris'te. Halasının durumu orada iyi. Kükrüyor burs olayına. Burs da ne demekmiş. Biz dilenci miyiz ki burs murs alalım. Ben sana bakarım. Şaşırıyor yoksul Agop. Bağlanan bursu bir ay bile almıyor. Hayran olduğu Matisse'le tanışıyor. Matisse onu Metzinger'e yolluyor. Resmini modern figüratif olarak tanımlar. Boğaziçi ressamı. Renkleri daha çok mavi ve yeşil. Tuvaline yaşama sevincinin yansıları düşsün ister. Resmi yaparkenki süreç önemli onun için. Tablo bitince, biri gelse de armağan etsem diye düşünmeye başlar. Agop Arad, canlı sanatı, ileri dönük itiler getiren sanatı, sanatta toplumcu yönsemeyi, ilerici devinimleri genç yaşından beri bütün varlığıyla destekledi. 1940'larda çıkan Yürüyüş dergisinde desenleriyle varolan iki ad vardı Agop Arad ve Aram Pehlivanyan. Yakın dostu Sait Faik'in kitaplarını o illüstre etti. Yeditepe dergisine de otuz yılı aşkın bir süre hiçbir maddi karşılık beklemeden sürekli katkılarda bulundu. Elif Naci de Babıâliliydi. Ancak onun yazar yanı da vardı. Bu Elif Naci'nin Babıâliliğini doğal kılar. Agop Arad'ın Babıâliliği daha çok sözel ve görsel olanaklarla beslenmiş. Hayatla, salt onunla. Yazarların bir parçası olmuş. Çok özgün bir kişiliği olan Elif Naci bir kavga adamıydı da. Kavgada her zaman sağdan çıkış yapardı. Yapay bir öfkesi vardı. Agop Arad kahkaha atmadığı zamanlarda gülümser. Hep ilerici cepheye iş yaptığı halde hiç kavgası yokmuş gibidir de. Bugün hava güzel. diye bağıracaktır bağırırsa. Bence bu onu açıklayan çok sağlam bir bildiridir. Hiç haksızlığa uğramamış olduğu kanısında. Tarabya'nın sanat eki. Yalnız şemsiyesine karşı öfkelidir. Küfürleşir onunla. Açılsa da açılmasa da. 22 Mayıs 1988 Aydın Menderes Yeni siyasi oluşumlar gündeme gelebilir. Aydın Menderes'in yeni sözleri. Aydın Menderes, Süleyman Demirel'e karşı ikinci çıkışıyla geçenlerde adını bir kez daha duyurmuştu. Şimdi yeni bir parti kuracağı haberiyle iyice güncellik kazanacağa benzer. Milliyetçi-muhafazakâr bir partiymiş bu. Mutlu, Yüksel, Aydın... Bu üç adın toplumumuzdaki tek tek bir yansıları olmamış. Bir Yüksel, bir Mutlu, bir Aydın yok. Üçünün birden yer aldığı ve salt aile dramına ilişkin bir görünüm söz konusu... Hangisi canına kıymıştı. Bir de trafik kazası var. Yalnız olaylar biliniyor, olay olarak yerine oturtuluyor Yüksel Menderes'in yüzü, kişiliği akla gelmiyor. Sahi, Zeynelabidin hangisi. AP'de, DYP'de de saygı gördü, sevildi, el üstünde tutuldu ama hiçbir zaman önemsenmedi. Aydın Menderes'in bunu ayrımsayamadığını görüyoruz. Daha doğrusu bilincini birincilerle öylesine doldurdu ki ikincilere yer kalmadı. Bir de şeyi ayrımsayamadığı anlaşılıyor Bir aileden birkaç öke çıkmaz. Hiç değilse, oğulların da bir şey olmaları gerek. Oysa Aydın Menderes salt oğul oluş niteliğiyle başa güreşmek derdinde. Köşesindeydi, bilgece bir hayat sürecek yarasını zaman zaman bir ağırlık olarak kullansa da, korkuyla ölçünün yarattığı denge içinde kalacak gibiydi. Yine de hem kendisini, hem de çevresindeki kışkırtıcıları aşmak zorundaydı. Siyasete karışmayacağı, partilerden uzak duracağı konusunda sık sık açıklamalar yapıyordu. Küçük görevleri ayıp olur, herkese nasıl anlatırım diye istemeyen, büyükleri de bilgelik adına zaten istemeyen, yine de yetimlik krizmasını sabah akşam okşamadan edemeyen, bunu da parantez içinde efelik sayan bir Hamlet konumundaydı. Çekinen Hamlet'ten hayalci Aydın Efe'ye... Hayırlı olsun. Ama ben bugün ortada dönenen bir sürü politikacıdan daha saygın olduğuna inandığım Aydın Menderes'in particilik hayatında başarı kazanacağına inanmıyorum. Yine de yapacak, belli. Yaradan söz etmiştim. Aydın Bey'in bu çıkışı Menderes ailesinin tragedyasına yırtık operet değerleri getirecek, onu örseleyecektir. Yarası var, ama yetenek de gerekli. Mahallesinde bir sürü düşmanı var, bunu bilmiyor. Kendi sofra ilkeleri'nin yorumuna kanarak bir Erdal Menderes olarak görmeye başladı kendini. Ya da Aydın İnönü. İkisi de bir. Bir olmayan şu Aydın Menderes'in Erdal İnönü ile kendini kıyaslamaya hiçbir zaman hakkı yoktur. Demirel'e karşı çıkmaya da gücü ve hakkı yok. Çünkü Demirel'inkilerden başka söz söyleyemez. Milliyetçi mukaddesatçı yollar da tutulmuş. Yoksa Milliyetçi Çalışma Partisi'ni yeniden mi açacak. O da olamaz. Yüzü belirmemiş bir kere, düşüncesi yok. Görüşü gözlüğünden ibaret. Edilgin adam. Utangaçlık, korku, ölçülülük, hırs... Adaçayı içtiği için Aydın'ı ada sanıyor. Bir çeşit Mehmet Yazar. Farklar da var elbet. Mehmet Yazar'ın iç cebinde abartılmış kredi kartı vardır. Hüsamettin Cindoruk umumiymiş gibi gösterilmek istenen hususi vekâletname göstere göstere dolaşır. Aydın Menderes ise abonman bileti gücünde veraset belgesi çıkarıyor. Giderek zayıflayan hemşerilik duygusunda kendi adına feodal güç arıyor. Oysa o gücü babası bile sağlayamamıştı. Adnan Menderes'in asıldığı gün bir mantar tabancası bile patlamadı. Bir deli bile sokakta koşmadı. Adnan Menderes'in başbakan olduğu dönemde ve onun düşen uçaktan sağ kurtulup peygamber sayıldığı günlerde, Aydın sokaklarında, içkievinden çıkan bir avukatın sözleri ona hakaret sayılmış, maraza çıkmış, ama olaya karışan en az yüz kişiden hiçbiri (bekçi dahil) mahkemede tanıklık etmemiştir. 27 Mayıs'tan sonra kurulan soruşturma kurullarından birinin bilirkişisi olarak Adnan Menderes'in çiftliğine girmiştim. Aydın Valisi Nedim Evliya başbakana yaranmak için çiftlikte yapılan bazı işler konusunda Tarım Bakanlığı'na bir rapor yazmış. Yanlış ve abartılı bilgiler vermiş. İhtilal olduktan sonra o raporun içeriği suç kanıtı sayılmış... Bir yargıçla birlikte bunu inceleyecektim. Orada, çiftlikte, Adnan Menderes'in kişisel dramına da bir ölçüde tanık oldum. Her iş başkalarının elinde oluruna bırakılmıştı. Aydın Menderes ve kardeşlerinin babaları uğruna hiçbir mücadeleleri, hatta çıkışları olmadı. Başkalarının politik gösterilerinin ardından belli belirsiz görünmeye razı oldular, o kadar. Sanki birileri nasıl olsa çıkıp öçlerini alacak. Bir şeyleri getirip avuçlarının içlerine koyacak. Duyarsızlıktan değil, korkudan. Yanından hiç ayrılmayan üç adam var. Aydın Menderes şemsiyesini tutma işini onlara havale etmiş. Onlar da başının üstünde asılı duran şemsiyeyi tutma görevini bir türlü paylaşamıyorlar. Yas bitti. 29 Mayıs 1988 Metin Oktay Ensesiyle bile top alır, baldırıyla, oyluğuyla, hatta bademciğiyle. Avcı Raif ve Arslan Başer Kafaoğlu ile de konuştuk. Raif Ertem'e göre ülkemizde gelmiş geçmiş en büyük futbolcu Ergun (talihsiz). Kafaoğlu ile Çengel Hüseyin (ekonomik) üzerinde duruyor. Elbet, bunlar marjinal değerlendirmeler. Ayrıca, futbolcudan çok futbolseverlerin kaprislerini ortaya koymakta. Yine de şöyle düşündüm Metin Oktay marjinal planda nerede duruyor. Öyle bir uçta ona nasıl bakabiliriz. Hemen bir sözcük geliyor aklıma adsızlık. Metin Oktay adsızlığın büyük şiirini yaratarak en büyük ad oldu. Hiçbir büyük futbolcu bu kadar ekip adamı olamaz. Yaratıcı, büyük, kulübünün tarihinde çıkardığı bir beden zekâsını her an ayağının önünde bulan adam. Reha'nın kopuşlarını, Bülent'in uzak şut güvencesini, Gündüz'ün yönetsel serinkanlılığını da bulabilirsiniz onda. Ama, daha önemlisi, bir İsfendiyar'ın, bir Coşkun'un ikincil katkılarını da dışlamadı. Böylece Galatasaray futbolcusunun portresi ortaya çıkıyor Ekip oyunu, ikincilin zaferi... Metin Oktay en büyük futbolcu olarak aynı zamanda ikincildir de. Sanırım başarısının anahtarı burada. Galatasaray gerçekliğinin başlaması onun dönemine rastlıyor. Gladyatör. Lefter ise, yalnızlığın büyük serüveninden dönen Ulysseus. Evde kimseyi bulamadı. Attığı golleri bir de İstanbul surlarının burçları arasından geçirirdi. Metin Oktay jimnastikçi. Lefter sanatçı. Metin'de destan, Lefter'de roman. Can'da. Can ki altın arayıcısıdır da. Onda Amerika duygusu, çılgın raket, kibir, en yüksek beğeniye ulaşmış, entelektüel dans... İstediği zaman oynar oynamıyorsa tenezzül etmediği için oynamıyordur. Cemil ise Fenerbahçe'de bir Metin tasarımıdır. Cemil de büyük futbolcu. Ama tasarım tutmadı. Cemil'i hazırlayan öğeler de. Bir Ziya, bir Alpaslan yeni maya olarak var oldular. Cemil'de de, Ziya'da da, Alpaslan'da da Fener'in geleneksel kişiselliği hiçbir zaman yitmedi. Mehmet Ali'den, Küçük Fikret'ten, Selahattin'den Lefter'e ondan Can'a geçen bir virtüozluk var ki, şu anda bize şu cümleyi söyletecek Brezilya dünyanın Fenerbahçesi'dir... Ancak bununla anlatabilirim. Fenerbahçe'de her zaman kişisellik önde oldu. Galatasaray ise ekip çalışması gerçeğiyle futbolu adamakıllı centilmen bir boks maçı olarak benimsedi boks dansı... Seyirci buna yalnızca dans bölümüyle katılır. Galatasaray'da futbol gerçeği. Fenerbahçe'de ise Türkiye gerçeği ağır basar. Beşiktaş ise özlemler ve öncelemeler takımıdır. Şükrü'yü (enişte) düşünüyorum. Lefter kadar zariftir. Öyle ki filin en zarif yaratıklardan biri olduğunu kanıtladı. Ondaki hız kimsede görülmedi. Kornerden attığı dolaysız gollerde özür dileme, şaka, biraz da Baba Hakkı'dan kalma bir son an küfrü vardır. Bilinenin tersine, hemen her zaman en temiz futbolu Beşiktaş oynamıştır. Beşiktaş'ta yıldız sporcuyla ikinci adam birbirine karışmıştır. Beşiktaşlı sporcu başka takıma geçse de Beşiktaşlılığını yitirmez. Metin Oktay'ın bir özelliği de hiçbir zaman şımarmamış olması. O rolü, yanında oynayan başka futbolculara bıraktı. Kadri Galatasaray'daki bir Fenerli olarak yaşadı. Yeni bir Lefter görünümünde işe giren İlyas Galatasaray'da büyüyemedi, yararlı öğe olarak kaldı. Metin'de bütün bu büyük futbolcuların yanında kendisini daha büyük gösteren bir şey var. Nedir bu acaba. Teknik mi, beden gücü mü, sezgi mi. Bütün bunlar birleşmiş onda. Ama aynı özellikleri başka futbolcularda kolayca seçiyoruz. Sanırım asıl niteliği topla buluşması. İcatçıdır bu konuda. Sevecendir. Şemsiyesini ne mi yaptı. Fenerbahçe'ye attığı çok ünlü bir gol vardır. Uçan Manda olarak anılan Özcan'ın beklediği kalenin ağlarını yırttı. Ayıp olmasın diye ve rakip takıma bir cemile olarak şemsiyesiyle örttü orayı. Şemsiyenin bugün hâlâ orada olduğu söylenir. 5 Haziran 1988 Barış Manço Mazhar-Fuat-Özkan üçlüsünü düşünüyorum. Bu üçlü yeni bir duyarlığın elçisidir. Sürekli arayış içindedirler. Yerine oturmamışlıklarıyla güzeldirler. Bir şey eksik gibidir... O eksiklik güzel. Dünya müziğine karşı çok duyarlıdırlar. Sonra bir de dönüp kendi ülkelerine bakarlar. Evrensellik özlemini bir belediye başkanının (Neden Dalan olmasın.) yüzüne de indirgeyerek yerelleştirirler. Yerellikleri bu kadar. Barış Manço başka. Milyonluk köyler arasında dolaşan bir saz şairi o. Ayasofya'nın en görünür duvarını öpüp öpüp duran Orta Uzakdoğulu bir dilenci. Fotoğraflarını ise Üçüncü Ahmet Çeşmesi'nin önünde çektirir. Mutlaka öyle yapar. Büyü aracısı. Kovboy filmlerinde ilaç satar. Barış Manço'nun resim sanatındaki karşılığı Bedri Rahmi Eyuboğlu'dur. Onun gibi çorap deseni tutkunu. Ama, yine onun gibi oradan mutlaka bir şeyler çıkarmasını bilir. Bütün bunlar bir arınma da getirmiştir Barış Manço'ya. Zaman zaman, daha doğrusu büyük bir geniş zaman içinde, bir minyatür saflığı da kazanabiliyor. Dünyada olanı biteni izleyen bir sanatçı. Kopyacı değil. Rahatça yaratıcı diyebileceğimiz bir uyarlama gücü var. En uzak ülkedeki hafif müzik ya da pop girişimini yüzyıllar öncesinin Anadolu duyarlığıyla iç içe geçirip bugün için hazırlamasını biliyor. Fırsatçılığını da o naif, o minyatürleşebilir tavrıyla bağışlatıyor. Resimde Bedri Rahmi. Zaman zaman da Turgut Zaim ( Arkadaşım Eşek gibi ürünleriyle). Şiirde ise Bekir Sıtkı Erdoğan mesajıyla sınırlı. Söz, yani düşünce yönünden sığ. Üstelik sözel bir müziğin yaratıcısı. Bir tarikata (Süleymancılık) bağlı olduğu da söylenir. Bilmem doğru mu. Ama Barış Manço'nun özlemlerini çocuklarına verdiği adlar daha iyi açıklıyor sanırım Doğukan Hazar, Batıkan Zorbey. Yine de bu adların Barış Manço'nun dünya görüşünden çok, özseverliğini yansıttığı sanısındayım. Başarı ona adamakıllı benmerkezci bir koşul hazırladı. Bu benmerkezcilikle düşünceden kurtulduğu, koptuğu da söylenebilir. Kendinden o kadar memnun ki bir hoşgörü de kazandı. Hiçbir zaman şımarmadı da. Esnaf şairi. Terzi şair. Yaratıcılıktan çok uyarlama gücüyle var oldu. Cem Karaca gibi söylevci