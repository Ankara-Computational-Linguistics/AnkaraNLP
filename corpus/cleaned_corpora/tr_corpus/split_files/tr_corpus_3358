ve hayvani güdülerimizi barındırırız ama günlük yaşamda bunları inkar ederiz, görmezden geliriz. Bilinçaltımızın en derinine göndermiş oluruz bu güdüleri ister istemez. Hep iyi biri olmaya çalışırız, daha iyi, daha başarılı, daha hoşgörülü ya da daha “insancıl”. Fakat insan dediğimiz nasıl bir varlıktır ki, biz öyle olmaya çalışıyoruz. İnsan gibi davranmak aslında bence bu tür birbirleriyle çelişen duyguları ve güdüleri dengelemektir. Romanda Alex, kendi gölgesine hapsolmuş ve ele geçirilmiştir. Bu yüzden en masumane davranışlar bile artık kötülüğün bir temsilidir. Örneğin; Alex ve arkadaşları bir gece kulübüne gidip süt içerler. Süt, rengiyle ve işleviyle saftır. Beyazdır, ve canlıların kendi ürettikleri bir gıdadır. Bana göre alkol yerine süt içilmesi aslında sisteme yapılan acımasızca bir eleştiridir. Çünkü sistem bizden hep daha iyisini bekler. Kargaşa istemez, isyan istemez sistem. Günümüzde alkolün belirli bir saatte yasaklanmasının nedeni de budur aslında.Romanın sonunda Alex’in beynine birtakım işlemler yapılır. Bu da sistemin bizi kontrol etme gücünü yansıtan bir kurgudur. İnsanı çığrından çıkaran, hayvani dürtülerle hareket ettirecek kadar öfkelendiren sistem artık davranışlarımızı kontrol altına almak ister. Yeri gelir cezalandırır. Sistem anlamaya çalışmaz, eylemlerle çalışır. Günümüzde de sisteme aykırı düşüncelerimizi belirtirken, memnuniyetsizliğimizi dile getirirken cezalandırırız. Bu cezalandırmalar bizim düşünce özgürlüğümüzü kısıtlar, fikirlerimizi özgürce ve sansürsüzce dile getirememeye başlarız. Dışarı dökemediğimiz her kelime, her cümle içimizde bir öfkeye neden olur. Öte yandan, sadece fikir özgürlüğü konusunda değil, fiziksel olarak da zarar görürüz. Protestolarda yaralanırız, hatta öldürülürüz. Bu etki-tepki mekanizmasının muhteşem bir paradoksudur. Aynı Alex gibi... Alex kendisini ancak öfkesini dışa vurabildiği zamanlarda tatmin hissetmektedir. Fakat bu tatmin içinden çıkılamaz bir tatminsizliğe dönüşür ve hep daha fazlasını yapar. O yüzden Alex, günümüzdeki sistem anlayışının beden bulmuş bir yansımasıdır diyebiliriz.Aslında baktığımızda bu romanı bir uyarı olarak da algılayabiliriz. Kendi düşüncelerimizi ve dürtülerimizi istemsiz bir şekilde bastırmaya çalışıyoruz. Mutluluk gibi kavramlar bile bize sistem tarafından aşılanıyor. İyi bir işe girmek, evlenmek ve çocuk yapmak gibi eylemlerin bize mutlu bir hayat vereceğini düşünüyoruz. Kimse asla gerçekten kim olduğunu ve nasıl duygulara ve dürtülere sahip olduğunu düşünmeden, sadece yaşıyor. Bir süre sonra istemsiz bir şekilde kendi kendimizi manipüle eden canlılara dönüyoruz. Eleştirdiğimiz sistemi oluşturan varlıklar oluyoruz. Bunun nedeni içimizdeki havyani dürtüleri ve gölgemizi bastırmaya devam etmemizdir ve bu şekilde davranmaya devam edersek sonumuz Alex’ten farklı olmayacaktır. Çünkü bizler kendi başımıza birer bireyiz, kendi eşsiz düşüncelerimize ve davranışlarımıza sahibiz. Eğer sadece sistemin bir organı gibi davranmaya devam edersek, kendi gölgemizin ele geçirdiği birer Alex olacağız.Kaynakhttp://varcharian.files.wordpress.com/2013/11/otomatik- portakal0002.jpgZehra Nur Çetinel 21502970 TELİN ÖBÜR TARAFI Hayat, herkese altın tepside sunulmuyor. Her çocuk anne, babasının şefkatli kolları arasında açmıyor gözlerini dünyaya. Hayatın en acımasız yüzüyle, daha yürümeye başlamadan yüzleşiyor bazı çocuklar. Kimileri ise kalem tutmayı öğrenmeden önce, silah tutmayı öğrenmek zorunda kalıyor. Akranları sabah annelerinin öpücükleriyle uyanırken, onlar bomba sesleriyle başlıyorlar güne. Kimileri babam bana bugün hediye getirsin diye dua ederken, onlar babam eve sağ salim dönsün diye dua ediyor. Çoğunun korkunca sarılabilecek bir yakını bile olmuyor bazen. Savaş mağduru çocuklar, yüzyıllardır küçücük gövdeleriyle kocaman acılara göğüs geriyorlar. Yüz yıl önce Almanya’da da yüz yıl sonra Suriye’de de savaştan hem maddi hem manevi açıdan en çok zarar gören kesim çocuklar oluyor. Çizgili Pijamalı Çocuk, Hitler dönemi Almanya’sında çocukların yaşadıkları acıları çarpıcı bir şekilde gözler önüne seren bir film. Filmin ana kahramanı Bruno sıcak bir yuvaya ve mutlu bir aileye sahip. Bruno’nun üst rütbeli bir asker olan babası, o zamanların meşhur toplama kamplarından birinde görevlendirilince, ailecek kampa yakın bir yere taşınmak zorunda kalıyorlar. Shmuel ise toplama kampında yaşayan, Bruno kadar şanslı olmayan bir Yahudi çocuğu. Bruno ve Schmuel’in yolu, Bruno’nun yeni evinin etrafını keşfetmeye çalışmasıyla kesişiyor. İki çocuk aralarındaki tellere rağmen arkadaş oluyorlar. Arkadaşlıkları gün geçtikçe ilerliyor ve Bruno, Schmuel’in toplama kampında kaybolan babasını bulması için ona yardım edeceğine söz veriyor. Bruno ertesi gün başına gelecekleri bilmeden, telin öbür tarafına geçiyor. Film, bu iki dostun el ele ölüme yürümesiyle son buluyor. Zehra Nur Çetinel 21502970 Telin öbür tarafı… Tam karşımızda yaşanan haksızlıklar, katledilen çocuklar ve bu tarafta sadece izleyen biz. Nasıl elveriyor vicdanımız onları izlemekle yetinmeye? Nasıl susabiliyoruz çoğu zaman? Telin öbür tarafındaki çocukların yaşadıklarını kendi çocuklarımız yaşasaydı, aynı şekilde izlemekle yetinir miydik? Ümran bebek mesela, Suriye’de çocukların yaşadıklarından dünya medyasına yansıyan bir örnek. O bomboş bakışlarıyla ne çok şey anlatıyor aslında. Dünyada geçirdiği bir elin parmaklarını geçmeyecek sayıda yıla ne acılar sığdırdı, kaç sevdiğinin ölümüne şahit oldu kim bilir. İlk bombardımandan kurtuldu, şanslıydı. Ama ikincisinde kurtulamadı ve gözlerini bu kötü insanlarla dolu dünyaya yumdu Ümran bebek. Oyunlar oynamayı, yaramazlıklar yapmayı ve yaşamayı en çok hak ettiği zamanda öldü. Bilmem hatırlar mısınız yoksa çoktan unuttunuz mu? Ege’de kıyıya vuran bir çocuk vardı, Aylandı adı. Sosyal medya hesaplarında resmini paylaşmayan kalmamıştı o dönem. Güya hepimiz çok üzülmüştük. En fazla iki gün sürdü üzüntümüz, sonra hepimiz o kahkahalarla dolu dünyamıza geri döndük. Nereye kadar sürecek bu durum? Ne zaman çocuklar hak ettikleri gibi mutlu yaşayabilecek? Ümran’ın, Aylan’ın, Bruno’nun, Schmuel’in ve onlar gibi binlerce çocuğun başına gelenlerin kardeşimin başına gelebilme ihtimalini düşündükçe çıldıracak gibi oluyorum. Acaba çocuklarını kaybeden aileler nasıl katlanıyordur bunca acıya? Artık hep birlikte çocukların olması gerektiği gibi mutlu bir şekilde, oyuncaklarla oynayıp ninnilerle büyümesi için savaşmamızın zamanı geldi ve geçiyor bile. Onların dünyasını kirli emellerimizle karartmayalım artık. Sıra kendi çocuklarımıza geldiğinde vakit çok geç olabilir. Eğer dünya çocuklar tarafından yönetilseydi; kinin, öfkenin ve savaşın olmadığı, herkesin mutlu bir yaşam sürdüğü çok güzel bir yer olurdu. Haydi hep birlikte önümüzdeki engelleri aşıp, birer yardım eli uzatalım tellerin öbür tarafındaki masum çocukların minicik dünyalarına. Onlara savaş, işkence, ölüm kelimelerinden değil de sevgi, şefkat, merhamet gibi kelimelerden bahsedelim. Unutmayalım ki onlar o tertemiz kalpleriyle, hepimizden çok daha fazla hak ediyor neşeyle dolu bir hayat yaşamayı. KAYNAKÇA Herman, M.(Yapımcı), Herman, M.(Yönetmen). (2008) Çizgili Pijamalı Çocuk[Film]. ABD : BBC Films http://3.bp.blogspot.com/-c2bftOALogc/U33gQkQhM4I/AAAAAAAAGF0/i0VFP8lylvw/s1600/%C3%87%C4%B0ZG%C4%B0L%C4%B0+P%C4%B0JAMALI+%C3%87OCUK+23.png Zehra Nur Çetinel 21502970 Sizce Eksik Olan Parça Hangisi? Hayata gözlerinizi açar açmaz size bir hediye verilir. Bu hediye “yaşamak” olarak adlandırılan bir yapbozdur. Bu yapboz bildiğiniz yapbozlara kıyas ile oldukça farklıdır. Alışılanın aksine bütün parçalar bir arada verilmez size. Zaman geçtikçe kendiniz keşfedip bulabilirsiniz. Emek harcamadan elde edilemez parçalardır bunlar. Bu zorlu süreç kimilerine eziyet gibi gelse bile oldukça farklı deneyimler edinilmesine yardımcı olacaktır. Bu süreçten bahsetmeye devam edeceğiz ama öncelikle sizinle bir sırrımı paylaşmak istiyorum. Çevremdeki insanların yapbozları her zaman ilgimi çekmiştir. Birbirine benzemeyen birçok noktaya sahip oldukları içindir belki de... Aslında merak girdabına kapılmama sebep olan şey yapbozun tam ortasında bulunan ve çoğu kişinin henüz bulamadığı; maalesef ki hiçbir zaman da bulamayacağı parçadır. Sizce eksik olan bu parça hangisi? Bence en temel ama keşfetmesi en zor olan parça özgürlüktür. Bir insan için en mühim ihtiyaç, daha doğrusu hak olan, bizi saksıda büyümekte olan bir bitkiden ya da evimizde beslediğimiz sevimli köpekten ayıran özgürlükten bahsediyorum. Ama dikkat etmelisiniz. Özgürlük bize sayısız fayda sağlasa bile bazı zararlar vermekten de çekinmez. Özgürlüğün bize sağladığı yararlardan en değerlisi ise ilerlememize imkan vermesidir. İnsan sadece özgür olduğunda kendini geliştirebilir. Bize yaşadığımızı hissettiren şey de bu değil midir? Zaten müziğin, resmin, yani sanatın, insanlığın bu dünyaya en büyük lütfunun oluşması da ancak özgürlük ortamında olmuştur. Bu gelişme ve ilerlemeler en çok özgürlüğün rehber olduğu bir yolculukta ortaya çıkar. Böylece heyecanımız ve yaşama olan tutkumuzu canlı kalır, sımsıkı tutunuruz yapbozumuza. Başkarakter Weshley'nin yol arkadaşı Everhart şöyle özetliyor bahsettiğim durumu: "Yola çıkmışım... Birdenbire. Vay be! İyi ki de yaptım! Değişiklik olacak." (67). Özgürlük bize mutluluk hazinesinin anahtarlarını da verir bence. Everhart "otuz iki yaşındayım ve tuhaf bir biçimde kendimi özgür, şanslı hissediyorum ama dürüst olmak gerekirse mutlu değilim." (36) sözleri ile ifade ediyor kendini. Everhart' a katıldığımı söyleyemeyeceğim. Bence özgür olmak ya da öyle hissetmek bizi mutlu etmeye yetmeli. Günümüz koşullarında özgürlük bir hak olmaktan çıkıp bir ayrıcalık haline geldi ne yazık ki. Düşüncelerimizi korkmadan, çekinmeden söyleyebilmek, mahalle baskısına boyun eğmemek bizim için hem gurur hem de mutluluk kaynağıdır. En azından bana göre öyle. Hep kendi hayat sözlüğümdeki özgürlük tanımlarımdan ve düşüncelerimden söz ettim. Başkalarının yardımını da almak gerek. Düşünce hazinemizin her zaman genişlemeye müsaittir ne de olsa. Weshley bize yardımcı olsun bu konuda. Onun sözlüğünde özgürlük denizdi. Uçsuz bucaksız deniz onun yeri, yurdu kısacası her şeyiydi. Belki de kendi olabildiği tek yerdi deniz. Kurallar, önyargılar yoktu orada. Herkes bir, eşit ve kardeşti. Onun hayalini kurduğu ideal dünya idi. Weshley’nin ideal dünyasını öğrendik. Keşke her şey hayallerdeki kadar güzel ve masum olsaydı. Gerçek hayata yani her şeyin bir nebze bile olsa kötü olduğu yere dönme vakti geldi. Özgürlük de hepimiz kadar suçlu aslında. İçimizdeki özgürlük duygusu bizi Weshley gibi yapar. Yalnızlığa mahkum, bağlanmaktan kaçınan... Bir kere kapıldık mı pençesine kurtulamayız kolay kolay. Weshley de denemiş; ama olmamış, yapamamış, kopamamış o çok sevdiği özgürlüğünden yani denizden. Karısı ve ölmüş çocuğu için bile... Bizim de durumumuz onunkinden daha farklı olmayacaktır. Yaşam yapbozunun eksik parçası, yani özgürlük, anlatılarak özümsenebilecek kavramlardan değil maalesef ama denememize değdi. En azından artık daha geniş bir çerçeveden bakıyoruz. Bu arada yapbozlar yazı boyunca bize yarenlik etmeyi hiç bırakmadılar. Bu yüzden onlara hak ettikleri değeri vermemize büyük yardımı olacak sırrı sizler ile paylaşmayı kendime bir borç bilirim. Tamamlanmamış bir yapbozun kimse için bir kıymeti yoktur. Umarım yapbozunuzun eksik olan en önemli parçasını bir an önce bulursunuz, tabii eksik ise! Ceren Uysal KAYNAKÇA Kerouac, Jack. Deniz Benim Kardeşim. İstanbul: Siren Yayınları, Haziran 2015. ADALETİN VE İNSANLIĞIN YÜKSELİŞİOğuz Cömert / 9 Aralık, 2014 Bir insan yaşamının değeri nedir? Kişinin yaşayıp yaşamayacağına başkaları karar verebilir mi? Peki ya bir karar verilecekse nasıl verilmelidir, ölçütleri nelerdir? Adaletin ve insanlığın bu bağlamdaki yeri nedir? Bu soruların cevaplarını bizlere, Sidney Lumet’in yönettiği “12 Öfkeli Adam” filmi oldukça etkileyici bir şekilde vermektedir. Babasını öldürmekle suçlanan bir çocuğa ölüm cezası verilip verilmeyeceğine karar verecek jürilerin bir odadaki bu süreçteki tartışmalarını anlatan bu yapıt esas olarak adalet ve insanlık kavramlarını ele almaktadır. Film çocuğun suçlu olup olmadığına ilişkin yapılan karar oylamasıyla başlar. Bir jüri hariç bütün jüriler olayın küçük bir değerlendirmesinin yapılmasından sonra çocuğu suçlu bulurlar. Filmin ilginçliğinin benim için bu noktada başladığını söyleyebilirim. Jürilerden biri diğer jürilerin aksine çocuğun suçlu olup olmadığını bilmediğini söyler, aklında tam olarak her şeyin oturmadığını dile getirir. Tüm jüriler çocuğun suçlu olduğunu düşünürken onlara bir bakıma karşı çıkabilmek bana kalırsa oldukça zordur. Bu olay aynı zamanda, bir kişinin sürü psikolojisine direnişini de sergilemekteydi. Öte yandan insan hayatının değeri göz önüne alındığında bu direnişin aslında bir zorunluluk olduğu söylenebilir. Sırf diğer jüriler istiyor diye emin olmadan bir kişi ölüme yollanabilir mi? Bunu adalet ve insanlıkla bağdaştırmak mümkün müdür? Filmi izlerken tam bu noktada, ben bu düşüncelere dalmışken, bir başka olay daha bu düşüncemi derinleştirdi. Diğer jüriler, henüz kararından emin olmayan jüriyi, ikna etmek için çabalamaya başlarlar ancak mantıklı bir sebep sunamadıklarından ötürü çabaları nafiledir. Bundan dolayı birkaç jürinin, sırf o adamdan dolayı zamanlarının boş tartışmalarla geçtiğini ve sıkıldıklarını belirtmeleri üzerine oldukça sinirlendim. Bir insan hayatı oturup adam akıllı tartışılamayacak kadar değersiz miydi? İnsanlık, kişilerin şahsi keyifleri altında nasıl bu kadar ezilebilirdi? Eğer hayatın gerçeği buysa, yaşamda adalet aramanın bir anlamı olur muydu? Çocuğun suçlu olduğuna inanmayan jüri bu konuyu uzun bir süre tartışır ve belli noktalarda diğer jürilerin kanılarını çürütme konusunda başarı gösterir ancak diğer jürilerin ikna etme çabalarının sonu gelmez. Bunun üzerine bu özel jürimiz bir gizli oylamaya gidilmesini ister ve kendisi gibi düşünen bir başkası daha çıkmazsa oyunu değiştireceğini, kısacası çocuğun idam edilmesini kabul edeceğini söyler. Bu noktada jürinin insanlık ve adalet namına olan direnişindeki zayıflama dikkatimi çekti. Bir anlık umutsuzluğa, çaresizliğe kapılmadığımı inkar edemem çünkü o jüri, insanlığı ve adaleti simgeliyordu benim için. Oylama sonucu çok sevindiriciydi. Bir jüri oyunu değiştirir, çocuğun suçsuz olduğunu söyler. Herkesi şaşırtan bu olay davaya farklı bir boyut kazandırmış olur. Farklı kanıtların incelenmesi ve yorumlanması esnasında yoğun tartışmaların geçtiği 12 jürinin olduğu odada insanlık kavramının yükselişine ve düşüşüne aynı anda şahit olmak oldukça ilginçti. Bu ironinin oluşmasının nedeni jürilerin bir kısmının nedensizce taraf seçmeye başlaması ve diğer kısmının gerçek anlamda adaleti sağlamaya yönelmesi ve bunun üzerine kafa yormasından kaynaklanıyordu. Taraf seçen jürilerin, kendi düşünceleri çürütülmesine rağmen sanki yapılan bir oyunmuş, bir yarışmaymış gibi düşünmeden, anlamsızca çocuğun suçluluğu üzerine inat etmeleri insanlığın düşüşünü gösteriyordu. Onlar o çocuğun yerinde olsaydılar kendi hayatları hakkında karar verilirken böyle davranılmasını isterler miydi? Nasıl bu kadar umursamaz, bencil olabilirlerdi? Öte yandan, diğer jürilerin zamanla sürü psikolojisinden kurtulup gerçek adaletin arayışına girmeleri ise insanlığın yükselişini gösteriyordu. Bir bakıma filmdeki bu karşıtlık adalet ve insanlık kavramları arasındaki ilişkiyi gösteriyordu izleyenlere. Filmin sonunda herkesin sağduyulu davranıp anlamsız inatlarından vazgeçmesi üzerine yapılan son oylamada tüm jüriler çocuğun suçsuzluğu üzerine kanaat kılarlar ve insanlık en sonunda kazanır. Adaletin insan hayatındaki belirleyici rolünü en açık şekilde gösteren filmlerden biri olan “12 Öfkeli Adam”, aynı zamanda adaletin insanlık kavramını yücelten, bu kavramın temelini aldığı kaynaklardan biri olduğunu izleyicilere göstermekte ve onları bu kavramları sorgulamaya itmektedir. Bu filmin, beni de sürekli adalet ve insanlık kavramlarını sorgulamaya ittiğini söyleyebilirim. Aynı zamanda film, beni gerçekten “doğru” olanın ne olduğu hakkında düşündürdü. Filmin sürükleyiciliğinden de bahsetmemek yapıta büyük haksızlık olur. Yüz dakikalık bir filmin bana çok daha kısa gelmesinin yapıtın sürükleyici olmasından başka bir açıklaması olamayacağını düşünüyorum. Eğer fırsat bulursam, filmi tekrar izleyerek bir kez daha insanlık ve adalet kavramlarının yükselişine şahit olmayı istiyorum. Kemanı Ağ latan Adam Müzik o kadar ilginç bir şey ki, tutamıyorsunuz onu, dokunamıyorsunuz notalarına, ona bakamıyor, yanınızda taşıyamıyorsunuz. Somutlukla soyutluk arasında bir yerlerde sanırım. Buna rağmen onu dinlerken size yaşattığı duygular son derece gerçek. Onu dinlerken, besteciyle birlikte onun maceralarına atılıyor, anılarına yolculuk yapıyor, acı ve sevinçlerine ortak olduğunuzu hissediyorsunuz. Zaten ne demiş yüzyılların eskitemediği Beethoven, “Müziğin asıl gücü, insanı bestecinin hayal dünyasına sürükleyebilmesidir.” Bir bildiği varmış. Ben de bunu yaşayabildiğim konserlere gitmekten oldukça zevk alıyorum. Hele geçen hafta Farid Farjad’ın ATO’daki konseri beni gönülden etkiledi. Farid Farjad, İran’da doğup büyümüş ve oradaki konservatuarda eğitim görmüş, 1938 doğumlu bir keman sanatçısı. İran İslam Devrimi sırasında ABD’ye yerleşmiş. İran’da müziğin ‘haram’ ilan edilmesinden sonra memleketine girişi de yasaklanınca yıllarca ABD’de yaşamış, hâlâ da orada yaşıyormuş. O kadar başarılı bir keman sanatçısıymış ki sanat camiasında “Kemanı ağlatan adam” olarak tanınıyormuş. Konserine gitmeden önce hayat hikâyesini okumakla doğru bir şey yapmışım. Çünkü böylece eserlerini daha bilinçli dinleyebildim ve bestelerinde anlattıklarını anlama fırsatım oldu. Oldukça etkileyici bir konserdi Farjad’ın konseri. Her bir notanın ruhunuzun derinliklerine işlediğini hissedebiliyordunuz. Anlattıklarını anlama fırsatım oldu dedim ama; ona bizzat katıldım, nereye gittiyse peşinden gittim desem daha doğru olur. Konser öncesi hayat hikâyesini okumuş olmamın etkisi büyük burada. Repertuar, doğu ezgileriyle başladı, Anadolu’dan esintiler sunarak devam etti ve sonunda güçlü Batı melodilerine yer verdi. Ama ait olduğu kültürü de parçalarından hiç eksik etmedi. Eserleri sanatçılar için kendilerinden bir parça gibi olurmuş ya, bu eserler de Farjad’ın farklı zamanlarda ve farklı yerlerde yaşamış parçaları gibiydi. Tıpkı kendisi gibi Doğu kültürü içinde doğup büyümüş, zamanla Batı’nın himayesi altına girmiş ve asıl olgunluğunu burada gerçekleştirmiş hissini veriyordu dinleyenlere. Konser boyunca sanatçıyla birlikte önce İran sokaklarında gezdik, oyunlar oynadık. Biraz büyüdük devrim havasını soluduk, üzüldük, olacaklardan korktuk, kaçmak istedik. Sonra gurbete gittik, bırakmak istemediğimiz memleketimizin ezgileri dilimizde, yeni bir düzen kurduk, farklı bir dünya gördük, büyüdük. Burada yaşadık, üzüldük, sevindik, âşık olduk, evlendik, ah şu güzel günümüzü ailemizle de paylaşabilsek yine hep birlikte türküler söyleyebilsek dedik. Özledik, ağladık, unuttuk, hayatın koşturmacasına daldık derken yaşlandık. Hâlâ buradayız, yaşıyoruz, düzenimiz kuruldu artık bir eksiğimiz yok derken yoldan geçen adamın melodisinde buluyoruz eksiğimizi: memleketimizi. Meğer hep yanımızda taşımışız bu özlemi, unuttuk sandığımızda bile bizimleymiş aslında. Ne yapsam da en küçük aralıktan yine fırlasam diye fırsat kolluyormuş. Sonunda yaptı yapacağını, yine ağlatmayı başardı bizi. Şimdi yine Tahran’da olmak vardı, havasını solumak, sokaklarını adım adım gezmek… Nasıldır acaba oralar, değişmiş midir görmeyeli? Değişmez olur mu hiç, sen de! Ben bile değiştim baksana, yüzümdeki kırışıklıklara bir bak, koskoca Tahran mı aynı kalacak… Ah memleketim, kalbim seninle. Unutma beni. Hepsi kendi eseri olmasa da çaldığı her parçada bu duyguları veya benzerlerini yansıtmayı başardı Farjad. Son parçasını da bitirip kemanını indirdiği an anladım ki, meğer yalnız ikimiz gitmemişiz Tahran’a. Bütün bir salonu da peşimizde sürüklemişiz. Onlar da bu savurucu maceraya dâhil olmaktan oldukça mutlu olmuşlar ayrıca. Yoksa Ankara’nın kültür-sanat etkinliklerini takip eden entelektüel izleyici/dinleyicisi öyle kolay kolay ayağa kalkmaz, hele de bis yapsın diye dakikalarca alkış tutmaz, bilirim. Salonun o halini görünce daha bir mutlu oldum, benim kadar salonun geri kalanı da etkilenmiş ya. Belki hepimiz farklı şeyler yaşadık konser sırasında, hepimize yaşattığı duygular farklıydı. Önemi var mı? Sonuçta bireysel olarak bizi kendi hayal dünyasına çekebilmeyi başarmıştı. İşte bir sanatçının gurur anı. Elinde kemanı, gözlerinde özlemi seyirciyi bir kez daha selamlıyor. Ece Yılmazbilek Murat Arda Turhan21502434SİLİKLEŞEN RUHUzunca bir zamandır ayakkabılarımı ve montumu giyerek evden dışarı bir adım atmak dahi istemiyorum.Ayaklarım gerisin geriye eve,korunmalı yatağıma dönebilmek için benle amansız bir mücadele veriyorlar ama mantığım ,ışıklar içindeki bir gelecek için(!) yapmam gereken şeyler,konuşmam gereken insanlar ,gitmem gereken yerler kısacası beni her geçen gün bir mengeneye bağlanmış gibi daha çok sıkan ve boğulmama neden olan sorumluluklarım olduğunu söylüyor.Fakat dışarı çıkmam ile beraber gerçeklik benim için içinden çıkılmaz bir kabusa dönüşüyor ve bu ruh halim akşamüzeri evimin kapısından içeri adımımı atıncaya kadar devam ediyor.Ertesi gün ve daha sonrasındaki gün aynı şeyleri tekrar tekrar yaşayacağımın bilincinde olarak huzursuz bir uykuya zorlukla dalıyorum.İşte tam bir modern insan tanımı! Biliyorum, modern insanın sorunları üzerine belki de milyonlarca makale,deneme ve ek olarak ciltlerce roman yazılmıştır.Benim yazımın da onlardan herhangi birinin ötesine geçeceğine dair en küçük bir iddiasıyoktur sadece okuyup yorumladıklarıma ve biraz da kişisel gözlemlerime dayanan bir kaç çıkarım karalayacağım.Albert Camus'un Başkaldıran İnsan isimli deneme derlemesini okuduğumda benim düşünce sistemime ne kadar yakın olduğunu görerek biraz şaşırdım.İnsan ve onun yaratma gücününnasıl oluyor da onun hem felaketi hem de cenneti olabileceğini anladığımda ise şaşkınlığım çok daha yüksek bir boyuta evrildi.İnsanlık dünya üzerinde ilk ortaya çıkışından beri kendilerine bazı koruyucular bulmuş ve onları hoşnut etmenin kendilerine de büyük bir koruma sağlayacağını düşünmüşlerdir. İlk yapılan şey doğa olaylarına ve doğadaki maddelere kişilikler yüklemek ve iyi ve kötü ruhları yaratmak olmuştur.Tabiki doğa hakkında çok kısıtlı bilgiye sahip insan bu işi kendi içindeki şeytanı ve meleği gözüne görünen dünyada hayalgücüyle canlandırarak yapmıştır.Bundan sonra ise sırasıyla paganizm ve tek tanrılı dinleri denemiştir.Özellikle Katolizm'in Avrupa medeniyeti üzerindeki etkisi uzun ve ağır sürmesine rağmen Aydınlanmacı hareketin etkisiyle zamanla silindi.Ancak insanlığın din arayışı burada bitmedi.Artık yeni bir din vardı ve adı da ''sevgi diniydi''. Bana sorulursa modern insanın sorunu tam olarak burada başladı çünkü bu aşamadan önce denenen ve tamamen birey dışındaki bir güce dayanan anlayış birey olma çabasındaki insana uymuyordu,büyük bir düşünsel ve sonra da fiziksel devrimlersilsilesi sonucunda sevgi dinine vardık. Tabiki bu din ismine tamı tamına zıtlaşacak biçimde bireyi yadsımaya başladı ama bunu, onun kafasına tanrının kırbacıyla vurarak yapmıyordu.Daha sinsiydi.Aslında binlerce yıllık birikimi olan bilimi kendine mal etti ve üzerine de yeni teoriler koyarak insanın fiziksel ve ruhsal işleyişini açıklamaya,kategorize etmeye ve sonra da yönlendirmeye girişti.Evet,bağımsız bir birey vardı ama tamamen değersizleştirilmiş,manevi yoğunluğu çalınmış olarak.Aydınlanma çağının en önemli silahlarından biri olan Protestanlığın özüne bakacak olsak bu durum apaçık ortadadır.''İnsan'' der Martin Luther ''bir binek hayvanıdır,iyi ya da kötü olacağı ona şeytanın mı yoksa tanrının mı bineceğiyle alakalıdır.''.İşte hümanizmin etkisiyle ortaya çıkmış sevgi dininin çok kısa bir dönemde yozlaştıktan sonra insana yapmak istediği de budur.Bir yandan ona birey olduğunu hatırlatmak,değerli hissetmesini sağlamak ,diğer yandan onu sürü gibi yönlendirmeye çalışmak ve değersizleştirmek bana göre.Tabiki buna itirazlar çoğu düşünür tarafından yükseltildi ama bu dine asıl darbe kendi içinden vuruldu.Bu darbenin adı endüstriyelleşme idi.Tam bu noktada teknoloji dini doğmuş oldu ve onun papazları da her gün karşımıza çıkan,bilimi ilahlaştıran,eleştirenleri gerici ve yobaz olmakla suçlayan her yaştan binlerce aydınlanmış(!) insandır,bu kişiler tanrıyı tanımamakla övünür ancak tapındıkları teknoloji ve bilimin doğruluğunu sorgulamazlar bile.Teknoloji dininin incelikle ürettiği çok sayıda manipülasyon yöntemi vardır ve ondan öncekilere göre çok daha etkilidir.Zamanımızın düşünürlerinin büyük bir çoğunluğu onları saptamak ve eleştirmek üzerine yıllarını vermişlerdir ve bu takdire şayandır.Ancak modern insanın sorunu bana göre burada değil kendi içindedir.Bilimin ve teknolojinin kesinlik ve görünürde dostane yanını fark eden insan kendi çalkantılı(çalkantılı olmasından dolayı aslında üretici olan) ruhunu kendi elleriyle ezmiştir,onu paramparça edip güçlü ve yıkılmaz gördüğü arkadaşının yanında saf tutmuştur,kolaya kaçmıştır o ve bu ilerici arkadaşının yardımıyla özgürleştiğine inanmıştır,bir kimseyi köleleştirmenin en iyi yolu onu özgür olduğuna inandırmaktır.Sibernetik çağ zor kullanmamıştır,engizisyonları ya da viktoryen kısıtlamaları yoktur,sadece kendi ruhundan ödün veren insanı alıp onu koşullandırmıştır.Sokakta gördüğümüz herhangi bir insana onu tüm sorumluluklarından azad ettiğimizi ve gününün her bir dakikasını onu sunduğumuzu söylesek,bir Monet ,Beethoven ya da Goethe gibi üretmeyi bırakın neredeyse her insanın üretmeye yetenekli olduğu sevgiyi dahi üretemez.Mesela ateşli bir tutkuya kapılabilir,tutku bu dünyadaki en önemli şeylerden biridir ama sevgiye göre çok daha içgüdüseldir, üretilmesi gerekmez,zaten vardır.Tutkusu doyurulduğunda ise nesnesini bir köşeye atıp gider ve üstüne ''bir zamanlar sevmiştim'' der.Sevmemiştir ve kendi ruhuna yaptığı gibi sevgi kavramını da değersizleştirmiştir İkinci gün ise yana yakıla eczane ya da zamanını öldürebileceği başka insanlar aramaya başlar.Onun sorunu ne iddia ettiği gibi hızla akan modern yaşam,zamansızlık ya da sübliminal mesajlar,manipülasyon değildir. Kendisidir.Üretmekten ya da ruhunun tüm coşkusuyla baş kaldırmaktan vaz geçtiği için, tahammül edemediği kendisidir.Ama tam olarak bundan dolayı çözümü de dış dünya da planladığı devrimler değil,kendi içinde yapması gereken devrimlerdir.Bunu nasıl yapar ya da yapabilir mi? Bunu hergün biraz daha kısalan zaman bize gösterecektir.İşte bana göre modern insanın sorunu tam burda yatar.Deniz Ataber Seçgin 21400423 Turk101-18 Ödev 5-Son Draft Başak Berna Cordan 12,16,2014 Hangi Çikolata? Küçüğüm, beş altı yaşlarındayım. Tombişim biraz. Yanaklarım dolu dolu, tam makas almalık. Eee, bir çocuğu bu kadar alıştırırsan abur cubura, o da şişer. Dedem gelmiş. Hayal meyal hatırlıyorum. Elinde, dedemin deyimiyle „çukuleta‟. Havaya kaldırdı: “Dokunabilirsen bu çukuleta senin.” Var gücümle zıpladım. Kalkmadı koca popom, dokunamadım. Yine de ganimeti aldım. Alman çikolatasıymış. Taa Almanya‟dan getirmiş dedem. Alamancıdır dedem. Yine de hiç sevmez Almanları, ama hep anneme: “Şu anan yerine güzel bir Alman hatunla evleneydim keşke, siz de daha güzel olurdunuz.” der, kahkahayı patlatır. Çok sever kadınları;en az benim, onun çukuletalarını sevdiğim kadar. Kadınları iyi bilir. Kadın erkek ilişkileri her daim ondan sorulur. Neymiş efendim, Haldun Taner bile „45 Marka Seksapil‟i yazarken dedeme danışırmış. Alman kadınları ona sorarmış. Bilmem ben. Ama yine de inanırım ona. Öykü, Nazi Almanya‟sında erkek ve kadın ilişkileri üzerinde yoğunlaşmış. Özellikle,Türk öğrenciler tarafından kadın erkek ilişkileri üzerinden tanıtılan Gerda Maurer isimli karakter, öyküyü okumaya başladığım anda tanıdık gelmişti. Bu kadın, dedemin dediği Alman hatuna o kadar benziyordu ki, dedemin bu betimlemeleri yaptığına yemin edebilirdim: “Ne ince belli, ne de uzun bacaklı idi.” Dedem hep demez miydi: “ Ne o öyle çay bardağı gibi, kadın dediğin dolgun olacak. Kıçı da yere yakın olacak, sana alttan bakacak.” Yine de burnu havada olacakmış. Çünkü kadını cazibeli yapan bu havaymış. Haldun Taner‟in öykü boyunca bahsettiği Gerda da güzelliğiyle değil cazibesi ile ön plana çıkan bir karakter. Gerek sarı olan saçını daha açığa boyaması, gerek giydiği kırmızı ponpon terlikleri onun albenisi artırarak kendine baktığını göstermekte bana soracak olursanız. Kendine has özellikleri olan bu kadın, tam Secgin 2 da dedemin istediği özelliklerle şekillenmiş: “Her kadının kendine göre bir özelliği oluyor. Bununki de hoplaya hoplaya merdiven inişi, bir de saçlarını ikide bir şöyle sert bir baş hareketiyle geriye atışıydı.”(Taner 72) Gerda‟nın yanı sıra Haldun Taner, öyküyü ne bir tanrı gibi anlatmış ne de uzaktan anlatırmış gibi yapmıştır. Anlatıcı birinci tekil kişidir. Anlattıklarımdan biraz daha teknik bir bilgi bu, farkındayım. Bunu belirtmemdeki amaç, betimlemeleri yapan kişinin gözlem gücünün ne kadar yüksek olduğunu kanıtlamak. Ne her şeyi biliyor, ne de olaylardan çok uzak. Sadece olayın içinde ve gözlem ile veriliyor tüm ayrıntılar. Dikkatimi çeken en büyük ayrıntı, Alman ve Türk kadınları arasında yapılan karşılaştırma. Dedemin yapmayı en çok sevdiği şey. Kadınları karşılaştırmak, hem de farklı milletlerden: “Hatta çokluk bizim kızlar gibi yürüken hafiften oraklardı da.”(Taner70) İlginçtir… Dedem Almanya‟ya ilk gittiğinde hiç unutamadığı bir pansiyonda kalmış. Öykü de, dönem Almanya‟sını açık bir şekilde özetleyebilen bir pansiyonda geçmekte. 1950‟lerde… Dedemin Almanya‟ya adım attığı senelerde. İlginçtir… Dedemin en yakın Alman arkadaşı yakışıklı bir askerdir. Askerleri hiç sevmemiş, ama bu adama hiç toz kondurmaz. Öyküde ise en kademeli karakter bir asker. Yakışıklı, her kızı elde edebilen, kendinden emin bir asker… Rastlantı çok. Dedemin anlattıkları neredeyse birebir uyuyor öykü ile. Kendimi kandırıyor olabilirim. Ama eminim. Dedem bu öykünün atmosferine ve karakterlerine büyük bir esin kaynağı olmuş. Dedem olduğu için değil, ben bu kadar tesadüfe inanmam sadece. Çok sonraları öğrendim. Üzülmeyeyim diye saklamış annem benden. Dedem, şizofreni hastasıymış. En sevdiği öyküymüş bu öykü. O an yıkıldım. Dedemi her zaman bu öykünün esin kaynağı Secgin 3 olduğunu düşünmüştüm. Öyle değilmiş. Almanya‟ya bir kere bile adım atmamış dedem. “E o zaman getirdiği çikolatalar nereden geldi anne?” Sena Nur ÖZKAN YALIN AYAK SEVMEK Hayatımızı hep iki eylem arasında seçimler yaparak, çocukluğumuzdan beri aşina olduğumuz A noktasından B noktasına giden yollardan birinde karar kılarak, söylemekle söylememek arasında kaldığımız sözleri düşünerek geçiririz. Hep kâğıt üstüne yazdığımız yapılması gerekenler listesi arasından kendimize yeni bir görev seçerek sürdürürüz yaşamlarımızı. Hayallerimizden, duygularımızdan çok uzakta kalmış bir beklentiyle yanlarına tik atmaya çalışırız bu görevlerin tek tek. Zorlu ve yorucu bir hayat düzenidir aslında bu. Kimse kendine sıradan, kafasını çevirdiği her yerde rahatlıkla görebileceği uzaklıkta bir hedef seçmez çünkü. Herkes mükemmele odaklanmaya alışır küçük yaşlardan itibaren. Peki, her şey bizim sınırlarını çizdiğimiz mükemmellik seviyesine eriştiğinde elimizde ne kalır? Doğduğumuz andan itibaren şatafatlı odaların içinde ailelerimizin göz bebeği olarak atarız ilk adımlarımızı. Biz büyüdükçe hedeflerimiz de büyür. En iyi okullarda okumak, dört beş yabancı dil öğrenmek, ilerde işimize yarama ihtimallerini düşünüp insanlarla tanışmak, kariyerinin doruk noktasına erişmek gibi kıstaslarla uzayıp gidiyor yapmamız gerekenler. Biz o kadar mükemmelken karşımıza çıkacak insanların da bizden aşağı bir seviyede olması beklenemez. O yüzden hayatımızı da aynı tepe noktalara erişmiş, görevlerini tamamlamış insanlardan birileri ile birleştiririz. Aynı kendimiz gibi mükemmel çocuklardır artık gerekli olan. Piyano dersinden alır dans dersine yetiştiririz yetkin olması gereken çocuklarımızı. Her daim tertemiz olan marka kıyafetler giydiririz. Hayatını bu düzene getirebildikten sonra daha ne ister insan peki? Hayatını düzene oturtmuş, bu ve bunun gibi birçok hedefine ulaşmış Linda’nın hikâyesinde bu sorulara cevap veriyor Paulo Coelho (Aldatmak). Başkaları tarafından kendisine dikte edilmiş hayatları yaşarken hissettiği mutsuzluk, gerçekten ne istediğini düşünmeye iter insanı bence. Çıkar uğruna tanışılmış insanlar, bir gün işim düşerse endişesiyle telefon rehberimizden silmediğimiz isimlerden ibarettir. ‘‘Davul bile dengi dengine’’ diye düşünülerek yapılmış bir evlilik, parmağımızdaki pahalı bir tektaş kadar değerlidir. Planlı programlı yaşayan bir annenin çocuğuyla ilişkisi, bir kurstan diğerine yetişmeye çalışırken geçen zamana sıkıştırılmıştır. Bunların farkına vardığım için hayatın hep diğerlerinin bakış açısından pek de mükemmel olmayan yanlarını severim. Çat pat konuşulan İngilizce kulağıma hoş gelir. Kendi kendine gitar çalmaya çalışan insanlar beni mutlu eder çünkü onlar birilerinin onlar için seçtiği çalgıyı öğrenmek uğruna oradan oraya sürüklenmemiştir. Pahalı ayakkabıları umursamayıp yalın ayak yağmurda ıslanabilen insanlar gülümsetir beni hep. Hayattan beklediklerini başkalarının diktesiyle değil de kendi duygularıyla, düşünceleriyle yönlendiren; kendi kafasına göre yaşayan insanlar gerçekten hakkını vererek yaşayanlardır çünkü. Gülümsemeleri sadece kalın kapaklı aile albümleri arasında değildir onların. Gönüllerince eğlenir, gönüllerince severler. Belki davul dengi dengine değildir ama kalpleri, aşkları denktir böyle fark etmeden, düşünmeden birbirini sevmeye başlayanların. Yaşadığımız hayatlar bu kadar kısayken ve her birimiz birbirinden bu kadar farklıyken neden kendi tutkularımızı bastırmaya çalışarak, erişince mutlu olacağımıza inandığımız klişe hayaller kurarak, insanları sadece mal varlığı ve statüsüne göre değerlendirerek yaşayalım ki? Bütün o ‘‘mükemmel’’ insanların içindeki çürük elma olmak, beceremediğimiz şeyler olduğunu kabullenmek korkulması gereken bir şey olmamalı. Tutkularımız iki toplantı saati arasında sıkıştırılabilir cinsten olmamalı. Aşklarımız önceden hesaplanmış bir denklik mücadelesi olup kapalı kapılar ardında yaşanmamalı. Islanmaktan, kırılmaktan, başarısızlıktan korkmadan yalın ayak, sırılsıklam âşık olmalı insan. Öylesine samimi, öylesine içten, öylesine anlık yaşadığımızda öylesine saf bir mutluluk kalacaktır çünkü elimizde. Kaynakça  Coelho, P. (2014). Aldatmak. (E. İmre, Çev.) İstanbul: Can.  Görsel Erişim: https://yandex.com.tr/gorsel/search?p=1&text=%C3%A7amurlu%20%C4%B1slak%20ayakkab%C4%B1lar&img_url=http%3A%2F%2Fpre08.deviantart.net%2F418f%2Fth%2Fpre%2Fi%2F2009%2F144%2F5%2F5%2Ffeet_and_the_rain_by_abramov.jpg&pos=35&rpt=simage Mert Sayar Section 67 21601435 Küllük Başında Dönem başında, okulun Öğrenci Takip Sistemi'nde, üzerine blog yazısı yazmak için önerilen kitaplar listesinde gezinirken Songül Ünsal'ın yazdığı "Sevgili Küllük" isimli esere denk geldim. Açıkçası, yazının başlığından oldukça etkilenmiştim. Kitabın gidişatını tahmin etmek için başlıktan birkaç çıkarım yapmak yeterliydi. Küllük, sigara, yalnızlık, yıkılan hayaller, yeni bir sayfa açma hayalleri...Aslına bakarsınız, bu çıkarımları nasıl yaptığım hakkında benim de çok bir fikrim yok.Sanıyorum, biz gençler arasında sigara hakkında yanlış yayılmış algılarla alakalı. Öyle ki, ben dahil çoğu yaşıtımın duygusal olarak zor anlara yaşadığında sigarasını yaktığına tanık oldum. İnsan, sigarasının küllerini döktüğü küllükten başka dertleşecek birini bulamadığında durum gerçekten de o kadar vahim midir? Yoksa insanın gerçekten kendisiyle baş başa kalıp dertleşmesi, ona kendisi hakkında radikal kararlar verebilmesi, yeni başlangıçlar yapabilmesi için yardımcı olacak bir durum mudur? Küçük yaşlarımda, ailemle köyümüze gittiğimizde ziyaret ettiğimiz, seneden seneye görebildiğimiz yaşlı bir akrabamız vardı. Kapıda bizi gördüğünde gözlerinde beliren ışıltıyı hatırımdan çıkaramam. Galip Amca, köyümüzde neredeyse herkes tarafından tanınan, fakat asla insan içerisine çıkmayan birisiydi. Hiç çocuk sahibi olamamış, eşini de yıllar önce kanser hastalığından kaybetmişti. Kendisi hakkında aklımda net olarak kalmış 2 detay var: Birincisi, babama sürekli "Allah kimseyi yalnızlıkla sınamasın Ahmet'im" derdi. İkincisi ise, sigarasının külünü asla kendisi atmaz, kendiliğinden düşmesini beklerdi. O zamanlar kendi kendime yalnızlığın ne olduğunu, ne ifade ettiğini sorgulardım. Yıllar geçtikçe, tabiri caizse hayat tecrübesi kazandıkça, yalnızlık olgusunu zihnimde ikiye ayırdım. İlk parça; aslında hakkında çok konuşamayacağımız, hayatları boyunca talihsizliklerin peşini bırakmadığı insanlar. Hayatlarında fark yaratacak değişiklikler yapmaya imkanı olmayan veya gün geçtikçe kabuklarının içine daha da sıkışan ve o kabukları kırma şansı günden güne yok olan insanların yaşadığı yalnızlıklar. Kısacası, Galip Amca gibi insanlar. Bu konu üzerinde birkaç fikrimi paylaşmak istiyorum. Bence; yaşama sevinci, hayata tutunma isteği , zorluklarla mücadele isteği/becerisi ve yalnızlık arasında ters bir orantı var. Yaşadığı, karşılaştığı şey ne kadar zor olursa olsun hayattan kopmamak, yalnız kalmamak yine insanın kendi ellerinde. Rahmetli büyükannem, çoğu insan tarafından acıların en büyüğü, en dayanılmazı olarak nitelendirilen evlat acısını yaşamış, dedemin vefatını görmüştü. Bu tarifi zor acıya rağmen hiçbir zaman "tamam" dememiş, hatta ve hatta dedemin yerine hac ibadeti yapmaya giderek, dedemin eksik kalmış bir arzusunu tamamlamıştı. Doğal olarak, her insan zorluklara bu denli göğüs gerebilecek yapıya sahip olamayabilir. Hayatların yönleniş şekli kimilerine göre şanstır, kimilerine göre ise insanın alnına çok daha önceden çizilmiş, değiştirilemeyen bir yol... Yalnızlığın öbür parçasını ise, insanın kendi iradesine başvurarak kolaylıkla alt edeceği bir duygu olarak tanımlıyorum. Dürüst olmak gerekirse, yalnızlığın daha basit bir evresi. İnsanların hayatında pek çok değişik durumlar boy gösterebilir. Birisi, omzunu rahatlıkla yaslayabileceği dostlara sahip olmasına rağmen, sevdiği kişiye kavuşamıyor ve duygularına karşılık bulamıyor olabilir. Başka bir kişi, sahip olduğu arkadaşlarıyla hayata olan bakış açılarının birbirine denk olmadığını düşünerek yalnızlığa kapılabilir veya kurduğu arkadaşlıkların samimi bağlar üzerine kurulmadığını düşünebilir. Bu tür durumları "yalnızlığın daha basit bir evresi" olarak nitelendirirken yanlış anlaşılmak istemem, çünkü hiçbir problemi küçümsemek gibi bir niyetim yok. Bahsetmek istediğim şey bu tarz problemlerin çözümünün daha hızlı ve kolay olması. İnsanın yalnız kalmak istediği, rahatsız edilmeksizin derin düşüncelere dalmak istediği zaman dilimleri olur. Bu zaman dilimi, yazının başından beri bahsettiğim radikal kararları almak için birebir. Bence, insanın en cesur olduğu an, yalnız başına olduğu andır. Çünkü başkaları tarafından sürekli dile getirilen caydırıcı faktörler, bu zaman diliminde kafada yankılanmaz. İnsan kendi başınayken, hayatın merkezine başkalarının fikirlerini, düşüncelerini veya tepkilerini koymaz, kendi arzu ve ihtiyaçlarını koyar. Bu sebeple, bazı insanların o küllükle baş başa kalması, dertleşmesi gereklidir. Yaşam kalitelerini düşüren durumları ortadan kaldırabilmek için, yepyeni, bembeyaz bir sayfa açarak sorunsuz bir hayata yelken açmak bazen o küllüğün insana lütfudur. Yalnızlık, insanı kimi zaman yepyeni, kusursuz bir başlangıca iter, kimi zaman da içinden çıkılmayan bir karanlığa hapseder. İki farklı çeşide ayırdığım yalnızlığın en büyük ilacının( iki çeşitte de ) yaşama olan sevgi ve bağlılık olduğunu düşünüyorum. Zaten bunlardan yoksun olan insanın hayata eksik başladığını söyleyebilirim. Aynı zamanda, hayatlarında çareleri tükenmemiş insanların kendileriyle baş başa oldukları anların, kendileri için en doğru kararı verebilecekleri anlar olduğuna inanıyorum. Kaynakça: Ünsal, Songül."Sevgili Küllük".İstanbul. Epsilon Yayınevi.2016 ÖZGÜR BİR ÜLKEDE YAŞAYAN ÖZGÜR BİR BİREY “…özgürlük, soluduğumuz hava gibidir. Bu havanın ne olduğunu sormaz, onun hakkında düşünüp tartışmaya zaman harcamayız. Şayet kalabalık ve havasız bir odada nefes darlığı çekmiyorsak.”1 diyerek tanımlar Zygmunt Bauman Özgürlük adlı kitabında özgürlüğü. Bu ifadeye göre özgürlük hakkında düşünüyorsak, özgürlüğümüzü sorguluyorsak eğer, özgürlüğümüz kısıtlanmıştır ya da tehlike altına alınmıştır. Peki, biz nasıl tanımlıyoruz özgürlüğü? Hangi koşullarda, “Ben özgür bir insanım.” deme hakkını buluyoruz kendimizde? Tutsaklığın karşıtı özgürlük müdür? Kendimizi özgür olarak betimlememiz için tutsak olmama durumu yeterli midir? Bauman’ın tanımına göre düşünürsek; ben, adı Özgürlük olan bir inceleme kitabını alıp okuyorsam özgürlüğün anlamını ve varlığını sorguluyorumdur, yani ben çoktan özgürlüğümle alakalı bir kuşku içine düşmüşümdür. Ben hep özgürlüğün, tüm insanlara doğuştan gelen bir hak olması gerektiğini düşünmüşümdür. Nerede, ne şekilde doğdukları fark etmeksizin tüm insanlar kendi kararlarını kendi verme sorumluluğunu taşımalıdır ancak bu sorumluluk yalnızca bireylerin kişisel özgürlükleriyle alakalı değil, içinde yaşadıkları toplumdaki tüm bireylerin özgürlükleriyle alakalı olmalıdır. Bunun nedeni bir toplumdaki bireylerin her birinin özgürlüğünün çok ince çizgilerle birbirine bağlı olmasıdır. Bu durum okula başladığım ilk senelerde en önce öğrendiğim şeylerden biriydi. Sıra arkadaşımla aynı sırayı paylaşsak da ikimiz de sıramızda kendimize ait bir bölge istiyorduk, ancak birimiz daha fazla alan istediğinde diğerimize kalan alan küçülmüş oluyordu. Bu nedenle kendi alanlarımızı belirli sınırlar içerisinde kullanma konusunda anlaşmıştık. Toplumdaki özgürlük de bu şekilde işler işte. Her ne kadar özgürlüğümüzü sürekli olarak artırmak istesek de bu bir başkasının özgürlüğünün kısıtlanması anlamına gelir ve biz buna bağlı olarak özgürlüğümüzle alakalı bir karar verirken özgürlüğümüzün ilişkili olduğu başka etmenlerin de sorumluluğunu göz önünde bulundururuz. Ancak Bauman’a göre günümüzdeki toplumların sahip olduğu özgürlük anlayışı bundan farklıdır çünkü tüketicilik ön plandadır. Medyanın, avucunun içine aldığı insanlar özgürlüklerinin ölçüsünü tüketim gücüyle belirlerler çünkü bu yöntem diğer alternatiflere göre özgürlüğü elde etmesi en kolayı ve hüsrana uğrama ihtimali en az olanıdır. Bu sistemde tutsaklık yoksullukla yer değiştirir ve toplumda “öznel yoksulluklar”2 oluşmaya başlar. Kendi arzuları ve beklentilerini maddi yetersizlikler nedeniyle karşılayamayan herkes kendine göre yoksuldur ve bu nedenle her birey sürekli olarak özgürlük çekişmesi içerisindedir. Eğer tüketici özgürlüğü, özgürlüğün koşulu ve tanımıysa o zaman özgürlüğün değeri nedir? Özgürlük denilince aklımızda beliren görüntü dolar işaretleriyse o zaman özgürlük bir pazarlama ürünü müdür? Tüketimciliğe bağlı olan özgürlük doğuştan herkesin sahip olduğu bir hak değildir. Evet, belki doğduğumuz soyada veya ten rengimize bağlı olan özgürlük kadar değiştirilemez bir olgu da değildir ancak satın alınabilir bir pazar ürünü olmasıyla özgürlük, temelini yitirir, anlamının dışına çıkar ve hatta tersine sapar. Özgürlük bir bağlılık 1 Bauman, Zygmunt. "Giriş." Özgürlük. İstanbul: Ayrıntı Yayınları, 2015. 7. 2 Bauman, Zygmunt. Özgürlük. İstanbul: Ayrıntı Yayınları, 2015. haline gelir. Toplumdaki, “belirsizliğe”3 sahip olma hakkına erişebilecek kadar özgür olan insanlar bile aslında tek bir efendiye, paraya, bağlı olan ve özgürlük maskesi takan kölelerdir. Maske taktıklarının farkında bile olmamaları (çünkü diğer ihtimal işlerine gelmez) bir yana dursun, temel ihtiyaçlarını karşılayamayacak kadar yoksul, yani toplumdaki sembolik köle sınıfı olan insanlar dahi bu maskelerin farkına varmazlar. Bu yüzden yoksul yani tutsak insanlar, özgür insanları kendilerine örnek alarak onların seviyesine ulaşmak için çabalarlar ve bu sistem dışında başka bir sistemin varlığını hayal bile edemezler. Hayal etmeye teşebbüs ettikleri anda deli damgasını yerler. Bu nedenle özgürlük koşulsuz bir şekilde acizleşir ve değerini yitirir. Bu, ödüllere layık bir korku senaryosu değil de nedir? Özgürlüğün toplumumuzdaki konumunun farkına varmak insanın tüylerini ürpertmeye yetiyor. Çıkış noktası bulunamıyor çünkü bu korku senaryosundan. Bu film izleyince bitmiyor. Benliğimizi oluşturan özgürlüğün maddileştirilmesiyle, benliğimizin de alıp satılabilen bir ürün haline geldiğini fark etmek insana kendini değersiz ve amaçsız hissettiriyor. Belki de ben de bunu yapmalıyım; bir maske takıp kulaklarımı tıkamalı, zihnimi gerçeklik algısına kapatmalıyım. Bu şekilde kurtulurum belki değersizlik hissinden. Özgürlük bu sistemle ulaşabileceğim bir şeymiş gibi davranırım. Köle değilmişim ve hiçbir zaman olamayacakmışım gibi. Ne de olsa özgür bir ülkede yaşayan özgür bir bireyim ben. Beril Daloğlu KAYNAKÇA Bauman, Zygmunt. Özgürlük. Birinci Basım. İstanbul: Ayrıntı Yayınları, 2015. 3 Bauman, Zygmunt. “Panoptikon ya da Toplumsal İlişki Olarak Özgürlük.” Özgürlük. İstanbul: Ayrıntı Yayınları, 2015. 36 Demirdilek, 1 Ayfer Gizem DEMİRDİLEK 21302067 Turk 102 – Sec. 7 Ahmet KAYA 18 Ekim 2014 Yüzyıla Damgasını Vuran Aşklar Bilinen en eski zamanlardan beri aşk hakkında onlarca hikaye anlatılmış, şiirler yazılmış, filmler çekilmiş. Bu anlatılan aşkların bazıları peri masallarındaki gibi herkesi imrendiren türdendir, bazıları ise bir çok sıkıntıyla karşılaşan türden. Belki de onlarda gerçek hayattan, kendimizden izler bulduğumuzdandır; mutlu bir hikaye de olsa acıklı da olsa her zaman büyük ilgi toplar bizlerden. Tıpkı Can Dündar’ın kitabı Yüzyılın Aşkları’nda olduğu gibi. Deneme kitaplarının olduğu listeye göz attığımda hemen ilgimi çekiverdi. Acaba ne anlatılıyordu bu kitapta. Küçük ve hızlı bir araştırmayla Can Dündar’ın 1900’lü yıllarda Demirdilek, 2 yaşanan on farklı aşk hikayesini derleyip belgesel tadında bir kitapla yayımladığını öğrendim. Hikayesi anlatılan çiftler arasında Enver Paşa ve Naciye Sultan da var, Mustafa Kemal ve Latife Hanım da, Adnan Menderes ile Ayhan Aydan da, Yıldız Kenter ile Şükran Güngör ve hatta Melih Kibar ile Çiğdem Talu da... Herbirinde ayrı bir sıcaklık , ayrı bir özlem yüklü. Can Dündar’ın deyimiyle “bazen bir cephe gerisinde, bazen bir darağacının gölgesinde, tiyatro sahnesinde ya da taşra hapishanesinde nice acılar pahasına cesaretle, tutkuyla yaşanmış olan sevdalar”(Dündar 2006: 9) kitapta yeniden gün yüzüne çıkıyor, hayat buluyor . Özellikle kitabın sayfalarına serpiştirilen, gizli aşk mektupları, elyazısıyla yazılmış küçük sevgi notları ve fotoğraflardaki gülümseyen yüzlerle; her bir sevda capcanlı bir şekilde karşılıyor bizi ve hikayeye dahil ediyor. Hikayelerin ardındansa sadece buruk bir gülümsemeyle birlikte sayfa aralarındaki fotoğraflara bakıp uzun uzun düşünmek kalıyor. Kitabın içindeki hikayelerde kahramanlar genellikle fazla tanınan ve göz önünde bulunan insanlar oldukları için, kimi zaman bir çok şeyi içlerine atarak ya da gizli gizli yaşamak zorunda kalmışlar. Bazen haklarında çıkan haberler ailelerine ve toplumdaki statülerine ciddi anlamda zarar vermiş. Hatta kimi zaman bu ve benzeri sebeplerden dolayı sevdaları ve itibarları arasında seçim yapmak zorunda bile kalmışlar. Ama aynı zamanda hepsinde ortak olarak, sahip oldukları bu güzel ve anlamlı şeyi koruma ve devam ettirme çabası var ki; belki de asıl yürek burkan kısmı bu çırpınışları. En çok imrenilen kısım ise pek çoğunun iki aşıktan önce çok yakın iki arkadaş olabilmiş olabilmesi. Paylaştıkları arkadaşlığın da verdiği güç ile henüz birbirlerine bile itiraf edemedikleri özel duygularını bir ülke dolusu insan ile paylaşmanın üstesinden gelebilmişler. Bu kitap sayesinde, her okuduğumda beni fazlasıyla etkileyen Nazım Hikmet şiirleri bana artık çok daha farklı bir anlam ifade ediyor. Aynı şekilde eskiden dinlemekten keyif aldığım ve bir çoğu son derece hareketli ve neşeli olan Erol Evgin şarkıları artık gözlerimin Demirdilek, 3 dolmasına sebep oluyor . Çünkü her dinlediğimde Melih ve Çiğdem aşkını hatırlıyorum ve sözlerin anlamları birden derinleşiyor. Kitaptaki hikayelerin arasında beni en çok etkileyen hikaye de Melih Kibar ile Çiğdem Talu’nun hikayesiydi zaten. Onları okuduktan sonra gerçek aşkın varlığına ve insanların ruh eşleriyle birlikte yaratıldıklarına tüm kalbimle inandım. Kitabı okumak ilk sayfadan itibaren çok keyifliydi. Fazlasıyla samimi ve içten olan anlatım ile hikayelerdeki acıklı olaylar bir araya gelince gözyaşlarımı da tutamadığım sayfalar oldu. Çevre baskısı, hayat şartları derken yaşanamayan hayatları düşündükçe insan gerçekten üzülüyor doğrusu.Ayrıca kitabı bitirdikten sonra öğrendim ki, Can Dündar’ın, daha önce televizyonlarda yayınlanan aynı isimli bir belgeseli de varmış. Hatta o belgeselden yola çıkarak böyle bir kitap yazmaya karar vermiş. Ben de şu sıralar o belgeseli edinip bu hikayeleri bir de ordan izlemek istiyorum. Daha önce okuduğum deneme kitaplarına hiç benzemeyen, beni gerçekten etkileyen ve her aklıma geldiğinde yüzümü gülümseten; sımsıcak bir kitaptı Yüzyılın Aşkları... KAYNAKÇA  Dündar, Can. Yüzyılın Aşkları. Ankara: İmge Kitabevi, 2006. Nevzat Oğul Öztürk 21703714 Kendini Tanımak “Ne istediğini bilmek" her ne kadar kolay bir soruymuş gibi görünse de insanlar bir süreliğine bu cümleye kafa yorduğunda karmaşık düşünceler arasında kaldığını hissedebilir. Gelecek planları, üniversite ve bölüm seçimi, aile, arkadaşlar... Bireyin istekleri sınırsız, ancak konu bu isteklerin netleştirilmesine gelince kafada soru işaretleri çoğalıyor. Bu soruya cevap bulduğumuzda da iş artık o hedef yönünde ilerleme kaydetmemize geliyor. Her iki aşama birbirinden zor olsa dahi benim zorlandığım kısım ikinci aşamadır. Bu süreçte de kendimi tanımak en önemli faktör haline geliyor; kararımın getirdiği sorumlulukları yerine getirip getiremeyeceğim sorusuna dürüst karar vermem, kendimi o hedef uğuruna her zaman bir adım daha fazla zorlayabilmek için gerekli motivasyonu bulmak... Bütün bu soruların cevabı kendimizi her yönümüzle tanımaktan geçiyor bence. Kendini tanıma, dünyanın neresine gidersek gidelim zorlanılan bir konu olmuştur. Bireyler kendilerini kandırarak imkansıza yakın hedefler koyarlar ve bu hedef uğuruna verdikleri bütün emeklerinin karşılığında eli boş dönerler. Bunu söyleyebiliriz çünkü uluslararası büyüklükte başarılar kazanmış insan sayısı oldukça azdır. Bu başarıyı elde etmelerindeki en büyük etmenlerden birisi de kendilerine karşı dürüst olmaları ve bundan kaynaklı olarak kendi kapasitelerini benimseyip, olası hedefler koymalarıdır. Bu hedeflerini belirlerken de hedeflerini elde etmeleri için gereken çalışma prensiplerine sahip olup olmadıklarını kendilerine sorabilmeleridir. Bunun sonucunda da bu insanlar boş umutlara kapılmadan ve fikir değiştirmekle zaman kaybetmeden, neyi istediklerini bilerek ileriye adım atarlar. Ben, kendimizi tanıyabilmenin hayatımızı ne denli etkileyebileceğini daha birkaç ay önce anlayabildim. Geçmişte spordan edindiğim "kendine büyük hedefler koyma" ideolojisinin her alan için uygulanamayacağını gördüm. "Ağaca çıkmak istiyorsan yıldızları hedef al" sözünün sadece başarılı olabilme potansiyeli taşıdığımız alanlar için uygulanabilir olduğunu gördüm. Durum böyle olunca, akademik açıdan bu sözü kaale alamayacağımı anlamış oldum. Geçmişte dersle çok ilgisi olmayan ve orta derece notlar alan ben, üniversite sınavının yaklaşması ile tercihlerim arasına sadece üstün başarılı öğrencilerin gidebileceği yerleri koymaya başlamıştım. Bunun temel sebebi de kendimi yeterince iyi tanıyamamış olmamdı. Her ne kadar akademik alanda da çoğu zaman iyi bir başarı sergilemem gerektiği beklentisi oluştuğunda üstesinden gelmiş ve bekleneni yerine getirmiş olsam bile bu sefer durum farklıydı. Ancak son sınıf IB öğrencisi olmam ve aynı zamanda üniversite sınavına da girecek olmamla birlikte, sıkıntı çekmeden her ikisinden de başarılı olabileceğim yanılgısına kapılmıştım ve her iki alanda da benden beklenen performansı gösterememiştim. Bunun sonucunda da vaktin artık kendime söylediğim yalanlardan kurtularak gerçeklerle yüzleşmeye geldiğinde de üzücü bir sonuçla karşı karşıya gelmiştim. Ancak bu durum bende her ne kadar kötü sonuçlar doğurduysa da bir anlamda da birçok ders almıştım. Artık yanlışlarımın üzerini kapatmak yerine gün yüzüne çıkarmaya ve onları düzeltmek adına çaba sarf etmem gerektiğini öğrendim. Böylelikle gelecek yaşamımda daha mutlu ve daha başarılı bir yaşama sahip olabileceğimin farkına vardım. Sonuç olarak her hatamdan bir ders çıkardığımı söyleyebilirim. Bu çıkardığım dersler arasında da en önemlisinin kendimi tanımanın olduğunu gördüm. Bu çıkardığım dersle birlikte, gelecek planlarımı seçerken de daha net bir hedef belirleyip o hedefe daha emin adımlarla ilerleyebileceğimi fark ettim. Aynı zamanda kendimizi iyi tanımamızla zevklerimizi daha net görebilecek, arkadaşlarımızı daha doğru seçebilecek ve de en önemlisi çevremiz tarafından da sevilen bir birey haline gelebileceğimizi anladım. Uzaktan şöyle bir bakınca da çıkardığım tek bir dersten aslında birçok avantaj elde edebileceğim kanısına da vardım ve bütün bu avantajların çıkış kaynağında da kendini tanımanın yattığını gördüm. Cemre Zeybek 21502908 Siyah ve Beyaz Siyah ve beyazın ahenkli zıtlığı ile görkemine görkem katmış bir dağ manzarası fotoğrafının önünde durduk. ‘En sevdiğim bu oldu benim’ dedi. Dağ manzaralarının insanı hem çok güçlü, yenilmez hem de çok küçük ve narin hissettirmesi ne kadar da garipti. Siyah bulutların hâkim olduğu o görkemli fotoğrafın sarhoşluğunda kendimizi orada, fotoğrafın çekildiği yerde hissetmememiz imkânsızdı. Serin, güçlü rüzgâr ve karın saf beyazlığı sanki orada yüzümüze çarpıyordu. ‘Fotoğrafa baktığında gözüne ilk çarpan ne oldu?’ dedi. O, dağların üstündeki siyah bulutlara takılmıştı, bense dağın eteklerindeki siyah ve beyazın seviyeli dansına. Bir sonraki fotoğraf belki de sergideki en sade fotoğraftı. Benim en sevdiğim bu sanırım dedim, bana en çok şey anlatan. ‘Biliyor musun?’ dedi ‘bütün bu fotoğrafların arasında senin en çok hangisini beğeneceğini sorsalar bunu gösterirdim’. Afalladım bir önceki fotoğrafa baktım. Cidden o fotoğrafta da, ben ondan bir parça görüyordum. Her fotoğrafta bir kişinin karakteri gizliydi belki de ya da o kişiden bir parça. Abbas Kiarostami’nin onca iddialı fotoğrafının arasında en sade ama aslında en çok şey anlatan bu fotoğrafı, bana fazlasıyla yakın geliyordu. Sanki çok aşina olduğum bir duyguyu yeniden hissediyordum. İki fotoğrafı da görebileceğimiz bir uzaklığa geçtik. İkimiz de birbirimizi iyi tanıyorduk ve bu iki fotoğraf bizlerin ufak birer parçasını taşıyan küçük simgeler misali karşımızda duruyordu. Adeta kendimizle yüzleşiyorduk. Birbirimizin hedeflerini, bakış açılarını ve duygularını bu fotoğraflarda görebiliyorduk. İlginç bir histi bu ama bizi sakin bir biçimde kucaklıyordu. Nasıl olurdu da bu kadar sadelik ardında birçok şey saklayabilirdi? Sanki anlatması gereken çok fazla şey varmış da kendisi anlatmaktan çok diğerlerinin anlamasını bekliyormuş gibiydi. Aynı zamanda huzur veriyordu insana sanki her şey saf ve güzel olacakmış gibi. Sadeliğimin kendine has görkemi yeter diyordu, siyah bulutlara ya da keskin uçurumlara ihtiyacım yok benim. Tatlı bir müzik ve hafif rüzgâr eşliğinde küçük adımlarla dans edermişçesine özgür ya da bir kuş misali istediği yere uçacakmış gibiydi. Bu kar tepesinin ardında muhteşem bir ışık vardı ve sanki oraya çok az kişi ulaşabiliyordu. Sakinliği huzur veriyordu. Bizi bulunduğumuz konumdan alıp bambaşka yerlere ve duygulara götüren bu fotoğraflar saniyelerde saklıydı. Abbas Kiarostami’nin sergide gördüğüm sözü gibi: “Başlangıçta kelime vardı denir, ama benim için başlangıç her zaman bir görüntüdür. Ne zaman bir sohbet hakkında düşünsem, hep bir görüntüyle başlar. Ve fotoğrafın en sevdiğim tarafı tek bir anın yazıtı olmasıdır: tamamen fanidir. Bir fotoğraf çekersin ve bir saniye sonra, her şey değişmiştir.” Sert bir rüzgâr esmişti ve bana bunca şeyi hissettiren andan bir eser kalmamıştı belki de ama çoktan deklanşöre basılmıştı ve o fani an benim için kayıt altındaydı. Her şey anlıktı ama burada, bu fotoğraf bana hissettirdikleriyle karşımda duruyordu sanki bütün o duyguları benim için korumuş ve saklamıştı. Fotoğraf kişinin dünyayı hangi karede gördüğünü yansıtıyordu. O karelerde başkalarıyla karşılaşabilirdi insan, duygularına ortak olabilirdi başka bir insanın. Bir fotoğraf sanki aynaya bakıyormuş hissi verebilirdi ya da bir anının başka bir bakış açısında tekrarlanması olabilirdi. Her şeyin kendine ait bir görkemi vardı; çirkin ve güzelin, siyah ve beyazın. Fotoğraf hayat demekti. Birçok hayatın kesişim noktası. Tek bir anda gizliydi ve sadece bir kere ulaşılabilirdi ona. KAYNAKÇA Kiarostami, Abbas. Abbas Kiarostami. Cermodern. Ankara. 2016 Fatma Sıla Çakmak 21501881 Gözyaşlarının Rengi Değişir Mi? Aklımda bir dolu düşünceler silsilesi ve kocaman bir soru ile oturdum koltuğa. Sonuçta karmaşık bir sorunun en iyi dostu değil midir kalem. Sanat ya da resim diyelim, bir çerçeveyi nasıl doldurduğumuzla mı ilgili yoksa çerçevenin dışına ne kadar çıktığımızla mı? Bilemiyorum belki de ağdalı sözcükler ile sarmalamadığım için alelade bir soru gibi geldi size ancak bir de benim gözlerimden görmenizi rica ediyorum. Son derece iddialı bir benzetme olacak belki fakat hayatı bir sanat, insanı da bir sanat eseri olarak görebiliyorsanız aklımdaki karmaşaya hoş geldiniz demekten mutluluk duyuyorum. Var olma savaşında en sağlam basabilmek, dünyaya boylu boyunca köklenebilmek için mücadele ederken her birimiz, galiba en mücadeleci olarak kadınları seçmeliyiz. İlk ağlamadan itibaren güçsüz başladığımız, güçsüz bırakıldığımız savaşa, bu koca dünyaya dört elle tutunmamızdır bizi savaşçı yapan. Ancak hepimiz biliyoruz ki her yerde savaşı en iyi mücadele eden değil en güçlü olan kazanır. Doğar doğmaz gücünün alınması ne kadar anlamsız, hâlbuki bir kadın erkekten ne kadar farklı ağlayabilir değil mi? Mona Lisa Gülüşü. Yön. Mike Newell. 2003. ABD. DVD. Kadın kimdir diye sormayacağım sizlere, nasıl olsa herkes bir kalıba sığdırmaya çalışırken kimi zaman kalıplardan taşıp boğuluyoruz bir de benim sormama lüzum yok bana kalırsa. Kadın ne değildir peki? Kadın masalların yardıma muhtaç, bir kuleye hapsedilmesi gereken zavallı savunmasız prensesi değildir, yine aynı masallardaki kötü kalpli cadı, üvey anne hiç değildir. Siz hiç kötü erkek kahraman gördünüz mü masallarda ya da kudretli kadınlar, kuleye hapsedilmiş prensler… Kadın destanların ödülü, doğuştan çocuk sevgisiyle doğan, çok duygusal, dokunsam ağlayacak, ev kurma hayaliyle yanıp tutuşan biri daha doğrusu bir kavram olarak öyle bir kazınmış ki akıllara biz bile unutuyoruz zaman zaman kim olduğumuzu ne istediğimizi hayattan. Hayatın gerçeklerine pranga vurma şansım olsaydı eğer bunları söylememe gerek bile kalmazdı ancak eğer bir kadınsanız iki seçenekle başlarsınız dünyaya; ya sizden habersiz sınırları çizilmiş bir dünyada mutlu olmaya çalışırsınız ya da prangalarınızı kırıp toplumla omuz omuza çarpışmayı göze alırsınız. Mona Lisa Gülüşü ile sınırların içerisinde hapsolmuşken sessiz çığlıkların gülüşlerine baktım, o bana baktı, galiba pek sevemedik birbirimizi, ekran karardı ben karardım. Tüm amacı bir yuva kurmak olarak yetiştirilen, iyi bir eş iyi bir anne olmak için eğitirken aslında cevherlerini kör ediyoruz kadınların. Kendi kararını vermekle göz göze gelmek galiba bir kadın olarak çok fazla şey istemek sayılıyor. Bir çırpıda dökülse de ağızdan kan kustum kızılcık şerbeti içtim sözü, insan düşünmeden edemiyor ne kadar farklı ağlamış olabilirim ki bu kadar farklıyım, bu denli yetersizim. En acı tarafı ise ne biliyor musunuz, kimse mutluluklarını umursamıyor, sormuyor ve kadınlar olması gerektiği(!) gibi eşlerinin yanında göze batmayacak bir gülümsemeyle yerlerini almaya devam ediyor. “Gülümsüyor, sence mutlu mu?” Zor arkadaşlar zor, bu dünyaya kadın olarak gelmek çok zor. Yapamazsın, çok ayıp, ayıplar manzumesiyle büyüttüğümüz kadını bir birey olarak konumlandıramıyoruz çünkü. Sınırlarını fütursuzca kıranlarınsa nasıl tepkiler aldığını zannederim hepimiz biliyoruz, otur oturduğun yerde. Galiba biz biraz fazla geldik dünyaya, sağa sola döndük bir türlü sığamadık baksanıza. Hayallerimizle, isteklerimizle, yapabilirliklerimizle fazla geldik, baksanıza bir türlü sevemedi dünya bizi. Biz ise çerçevenin içerisinde ağlarken gülmenin sanatı olarak yerimizi aldık, elimizde bir tek bu kaldı. Kaynakça: Mona Lisa Gülüşü. Yön. Mike Newell. 2003. ABD. DVD. Ezginur Uslu – 21502743 DEĞERLİ İNSAN “Ayakkabıyı sefaletten çok sonraları tanıdım. Böyle ufuklarda mı olurmuş Allah'ım? Giyer giyer koşardım. Toprağın dostluğunda, oyuncaklar yaptım çamurdan. Tenimin rengini aldım topraktan. Sen bakma, esmerliğim sonradan!" (Kekilli) Murat Kekilli'nin “Anadolu Benim” şarkısında isyanlarla ortaya atılan bu şiir... O şarkı... Alıp götürür beni çocukluğuma. Murat Kekilli bir idoldü benim için. Dört yaşında bir çocukken o zamana kadar yaptığı şarkıların çoğunu ezbere bilirdim. Hem duygusal hem de çılgındı eserleri. En duygusal şarkıları, türküleri bile kendi üslubuyla yorumlardı ve bambaşka bir şaheser koyardı ortaya. Rock ve slow karışımı. Saz, zurna gibi Anadolu'ya özgün çalgıları ise sevemedim hayatım boyunca. Sebebi biraz trajikomik. Yaklaşık yedi saatlik memleket yolculuklarında hem midem bulanırdı virajlara gelince. Virajlı dağlarda köylü kadınlar meyve, sebze satarlardı. Bizimkiler genelde nane ve biberiye doldururlardı arabaya. Bunlar her ne kadar bagajda olsa da kokularını alırdım. Beynime işlerdi âdeta. Asıl kâbus ise kokular, uzun hava ve virajların birleşimiydi. Bu üçünün birleşeceğini bilirdim her uzun yolculukta. Bu yüzden uzun yolculuklardan da çekinirdim. İşte uzun havaları ve dolaylı olarak saz, zurna, klarneti sevmememin nedeni budur. Lakin Murat Kekilli sazla zurnayla eşlik edilen bu yurdum müziklerini kendi tarzıyla yorumlayıp gitar ve piyanoyla buluştururdu. Bir zamanlar türkülerin sadece böylelerine tahammül edebilirdim. Normal türküleri duyunca âdeta burnuma arabaya dökülmüş süt kokusu gelirken onun yorumladıklarına o sevmediğim türkülere baktığım gözlerle bakamazdım bile. Gelgelelim Murat Kekilli'nin şarkısına. Bu şarkıyı küçük yaşlardan beri dinlerim. Toprak kokusu çağrıştırır zihnimde. Piyanistin piyanoya her dokunuşunu hissederim. Piyanisti siyah smokinine kadar hayal ederim, eldivenlerine… Öyle bir girişi var ki şarkının, dinledikçe ağlayacak gibi olurum. Aralarda da gaza getiren elektro gitar efektleri karşılar beni. Şarkıların en güzel taraflarından biri de budur. Ya beklenmedik bir efekt ya da kollarını açmış, sarılmayı bekleyen tınılar karşılar insanı. Binlerce kayıt çekebilirsiniz. İçlerinden birini seçip başkasıyla paylaştığınız an artık geri dönüşü yoktur. Bu şarkıyı bir kayıt olarak değerlendirecek olursak onu her dinlediğimde ilk zamanlardaki duygularımı yeşertebilmesini buna bağlarım. Her zaman aynı sesi aynı kalitede duymak, saniyesi saniyesine hiç değişmeyen dokunuşları dinlemek aslında zamanın içinde sıkışmış bir yüreğim olduğunu düşündürür bana. Şarkı boyutundan çıkıp da duygu ve düşünce boyutuna gelecek olursak, yukarıdaki şiirdeki yoksulluk vurgusuna değinmek isterim. Ailemin çok yoksulluk çektiği yıllara rastlamamışım ama azla yetinmesini iyi bilirim. Yoksulluk iyi bir sınanma şeklidir. Sevginin azlığı da bir yoksulluktur, eğitimin azlığı da bir yoksulluktur. Şu an anlatacaklarım ise maddi yoksullukla alakalı. Yoksulluk çeken veya çekmiş kişiyi sevilmeye değer bulurum. Çünkü çektiği yoksulluk ona dayanıklılık, olgunluk, güç yüklemiştir. Hiç yokluk görmemiş birine nazaran küçük olayları dert etme olasılığı çok düşüktür. Sahip olduklarının gelip geçici olduğunu bilir, paranın pulun bir insanın karakterinde yeri olmadığını bilir. Zenginliğin gönülden geldiğini bilir. Kaybedecek bir şeyinin olmadığının farkındadır o. Gerekirse bütün mal varlığı silinsin gönlü ferahtır. Yoksulluğu görmüş insanın erdemidir bunlar. Fakat yoksulluk anlarında zaman zaman ikileme düşmüş olabilirler. "Oysa sen öyle değilsin. Ninnilerle büyütülmüşsün. Toprağa elin değmemiş, toprakla sevişmemişsin..." (Kekilli). Yukarıdaki sözlere karşılık olarak ise yâre böyle sitem vardır. İnsan, doğası gereği kendini başkalarıyla karşılaştırabilir. Oysa hak etmek kavramı ne parayla pulla olur ne de mevkiiyle. Bir insanın bir insanı hak edebilmesi için sevgi, uyum ve değer gerekir. Güya hak edilecek olan insansa zaten paraya pula bakıyorsa ondan hayır gelmez. KAYNAKÇA Kekilli, Murat. “Anadolu Benim”. Boğaziçi Müzik, 1999. Kaset. *Murat Kekilli, “Anadolu Benim” (Boğaziçi Müzik, 1999). Ceyda Koçyiğit ÇİZEMEDİĞİM ZAMAN NE YAPARIM? Çocukluğumda pek hırslı bir çocuk olduğumu söyleyemem. Kreşte yaptığım işlerin savurganlığından kolayca söylenebileceği gibi çalışmalarıma gösterdiğim özen pek fazla sayılmaz. Büyük ihtimalle o zamanlarda benim ilgimi çeken ana bir ilgi alanı bulamamıştım. Bu durum benim kendimi keşfedebileceğim ve sınırlarımı zorlayıp içimdeki yaratıcılığı açığa vuracağım ana kadar devam etti. Hatırlıyorum da halamın on birinci doğum günümde bana aldığı kuru boya setini ilk kez açıp çizim yapmaya başladığımda çizgilerin değişkenliği ve renklerin gözümün önünde birleşmesi içimi o güne kadar hiç yaşamadığım bir heyecanla, bir neşeyle ve en önemlisi bir istekle doldurmuştu. Bu istek sayesinde hırslandığımı hissediyordum. Çok geçmeden kendi stilimi bulmuştum ve genel olarak pastel boyayla çizim yapıyordum artık. Her gün yeni nesneleri gözlemleyip kafamda canlandırıyor, dünyayı kendi gözümden kâğıda aktarıyordum. Yaklaşık bu zamanlarda ağabeyim kendi gitar kurslarından bıkmış ve yeni bir uğraş arıyordu. Ben de bunu fırsat bilip abimin gitarıyla kursa başladım. Annemi bu konuda ikna etmek zor olmadı. Zaten annem de çocukken kendimi geliştirmeme katkı sağlayacak hobiler edinmemi destekliyordu. Kısa süre içinde kursa başladım. Kursa başladığım ilk zamanlar yeterince iyi olamayacakmışım gibi korkularım vardı. Gitar çalışını izlediğim uzun dağınık saçlı adamların hepsinin parmakları çılgınlar gibi gitarın üzerinde hareket ediyordu ve asla bu kadar iyi olamazmışım gibi hissediyordum. Ancak çalmaya başladığım zaman yapabileceklerimin farkına varmaya başladım. Gitar çalmayı öğrenmeye başlanınca müzik kulağı ve ritim duygusu kazanıldığı bilinir. Gitar çalma yeteneğimi geliştirdiğim zaman başka yeteneklerimin de geliştiğini fark ettim. Gitar çalarken aynı anda farklı işler yapabilmeye başladım ve elim çizim yaparken ve gitar çalarken daha hızlı hareket etmeye başladı. Üretkenliğim arttı. El göz koordinasyonum geliştiği için resimlerimdeki doğruluk oranı da o derece artıyordu. Bunun yanında ise gitar çalarken ne kadar sınırlarımı zorlayıp gelişirsem çizdiğim resimlerin de o kadar geliştiğini fark ettim. Ancak en önemlisi gitar çalmak duygularımı toparlayıp dikkatimi doğru yere vermeme yardımcı oluyordu. Bu sebeplerden resim alanında daha başarılı olmak için çizimin yanında her günün birkaç saatini gitar çalmaya ayırdım. Gitar çalmak hayatımın önemli bir parçası haline geldi. Haruki Murakami’nin Koşmasaydım Yazamazdım kitabında da benzer şekilde yazar yaklaşık otuz yılın birikimiyle yaptığı koşu hayatını anlatıyor. Yıllarca maraton, triatlon koşarken bulunduğu Tokyo, New York, Atina ve Hawaii gibi hikâyelerini paylaşıyor. Koştuğu zamanları fiziksel açıdan ele almakla birlikte, koşmasının hayatını etkilediği kararlarından, hayallerinden bahsediyor. Haruki Murakami zaten diğer çocuklar dışarıda oyun oynarken odasında tek başına oturup kitap okumayı tercih eden bir çocuktu. İçine kapanık ve yalnız kalmayı seven bir yapısı olduğu için takım sporlarına uygun değildi. Ancak bir koşucu olmak için uygun bir adaydı. Koşucu ve yazar olmanın birbirine benzer yanları olduğunu düşünüyordu. İkisinde de benzer kafa yapılarında olması gerekiyordu. Maraton ve triatlon koşarken aklının boş ve fikirlerinin olumlu yönde olması gerekiyordu. Kendine güvenini kaybetmemeli ve kaybedeceği ile ilgili düşünceleri olmamalıydı. Aynı şekilde de yazarlık yaparken yeni bir projeye başladığında fiziksel olarak en iyi şekilde olmalıydı. Bu şekilde aklını berrak tutabiliyor ve yeteneğini ve enerjisini başarılı işler yaratmaya odaklayabiliyordu. Haruki Murakami’nin ve benim olayımda çıkarılması gerekilen en önemli ders, yazarlık yaparken veya çizim yaparken yaşanılan zorluklara rağmen küçük zorluklarla cesaretimin kırılmaması gerektiği oldu. Beni tüketen ve içten zehirleyen düşüncelerden uzaklaşmayı öğrenmeliyim. Çünkü Murakami ne kadar çok koştuysa o da daha iyi koşucu oldu. Yazdıkça, o yazar o kadar iyi oldu. Bununla birlikte, sonunda, diğerinde başarıya ulaşmadan başarılı olmayı başaramadığını hissetti. Kaynakça: Murakami, Harukami, Koşmasaydım Yazamazdım, Doğan Kitap, Aralık 2013 ŞÜPHESİZ TÜM TOPLUMA DERS VERECEK BİR SEVGİ... İyi bir baba, kızını nasıl sevmez ki? Üstüne titreyerek büyüttüğü o dünya güzeli prensesinin her kararında nasıl yanında olmaz ki, her başarısında nasıl gururlanmaz ki, yanlışlarında nasıl suçlamaz ki kendini? Kendinden uzakken nasıl özlemez ki prensesini? Kızının saçının bir teline zarar gelsin yakar dünyayı Baba. Mühürlenir kızına Baba. Peki kızı değil de, iki kızı olursa, kızları olursa onun? İki güzel kızı, gönlünün iki prensesi... Peki bir de bu baba Emre Kongar'sa, yani insan sevgisiyle dolu o bilim adamıysa? Kızlarıma Mektuplar'da Emre Kongar bizimle, eğitimleri için Amerika'ya giden kızlarına yazdığı mektupları paylaşıyor.1Mektuplarda her baba-kız mektubunda görebileceğimiz gibi özlem, duygu var tabii. Ancak o baba Emre Kongar olunca, bir de ders gibi bir anlatım görmek kaçınılmaz oluyor. Biz bu kitapta kızlarının hayatını görebilirken, Emre Kongar da kızlarına kendi hayatından kesitler sunuyor aslında, ders veriyor onlara hayat tecrübeleriyle. İlk mektuplarında kızlarını bir hayli özlediğini açık bir şekilde belli ediyor, kızları uzakta olunca kızlarıyla olan ilişkisini değerlendirebiliyor çünkü, kızları konusunda kendiyle yüzleşiyor ve onlarla ilgili kendi yanlışlarını fark edince, her insanda olabileceği gibi, biraz da pişmanlıkla, özlemi daha da artıyor kızlarına ve o özlem kaleminden sayfalara dökülüyor... Zaman ilerledikçe, sonraki mektuplarda kızlarının yokluğuna alıştığını, bunu kabullendiğini görüyoruz, çünkü kızlarına engin hayat tecrübelerinden kaynaklı nasihatlarını vermeye başlıyor. Bu nasihatları kızlarına verirken, haliyle bizlere de veriyor Kongar. İnsan ilişkilerinde kulağa küpe olacak düşüncelerini aktarıyor bizlere... Okurlar kendini bulabilir bu eserde. Genç bir kız kendini yazarın kızlarının yerine koyabilir, gerçek sevgiyi anlayabilir, bunu görmek isteyebilir. Ya da çocukluklarında annesi ile babası çalıştığı için onları çok görememiş, onlarla çok vakit geçirememiş kişiler bulabilir bu eserde kendilerini, hatta bizzat çok çalışmaktan çocuklarıyla olamamış o anne ile babalar da ders alabilir bu eserden. Veya bir baba kendini Emre Kongar yerine koyabilir, böylelikle Kongar gibi kızlarına, hatta herhangi bir yakınına, sevgisini saf, koşulsuz, karşılıksız bir şekilde aktarmayı öğrenebilir, bunu yapıp karşısındakini mutlu gördüğü zamanki hissin ne kadar güzel olduğunu, kendisinin de nasıl mutlu olduğunu fark edebilir. Sadece bir baba değil, herhangi bir insan ders çıkarabilir Kongar’ın sevgisinden, bu güzel pastadan küçük bir dilim alabilir kendine. 2Bu sevgi bütün bir topluma ders verebilir. İnsanları toplum içindeki ilişkilerini gözden geçirmeye itebilir. Özellikle bir erkeğin sevdiği kadınla olan ilişkisini irdelemesini ve kadını mutsuz ettiği anları fark etmesini sağlıyor bu kitap. Eserde bu erkek-kadın ilişkisi baba-kız olsa da, bu bir çift de olabilir, çok seven bir çift... Ancak çok sevgiye karşın, bu çiftte bir tarafın diğerini aşırı kıskanması, kısıtlaması diğer tarafı çok üzebilir. Aşırı kıskanan, kısıtlayan o taraf bizim toplumumuzda çoğunlukla erkek. Bizim toplumumuzda bir algı vardır çünkü, bu yıllardır, asırlardır böyledir: “Kadın ve erkek eşit değildir.” Bu algı eski zamanlardan kalmıştır, erkeğin üstün olduğu, kadından daha fazla hakka sahip olduğu, çok eşlilik gibi haklarının olduğu zamanlardan. Fakat bunu günümüze uyarlamak söz konusu olamaz. Aslında Kongar, bu algıya karşı çıkıyor eserinde, kıskançlığın, kısıtlamaların aşırı düzeyelere ulaştığında çok sevgiden değil, ilkellikten kaynaklandığını belirtiyor ve modern hayatta bu ilkelliğe yer yok. Tabii ki bir ilişkide bozulamayacak bazı kısıtlamalar, kurallar olacaktır fakat bunlar tek taraflı olamaz, iki taraf için de geçerli olacaktır ama aşırısının tek sonucu mutluluğun bozulması olur: Hangi kadın mutlu olabilir erkek onu aşırı kıskanırken, kısıtlarken? Peki hangi erkek sevdiği kadının mutsuz olduğunu fark edince mutlu kalabilir? İşte Kongar bize bunu fark ettiriyor. Aynı zamanda bu şekilde insan ilişkilerinde empati kurulması gerektiğini de vurguluyor. Empatiyle düşünülürse, kimse kimsenin özgürlüğünü kısıtlayamaz, çünkü kendi kısıtlanırsa mutlu olamaz.Kızlarını kusursuz bir şekilde seven o baba, Emre Kongar, bence bu eseriyle bütün okurlarına babalık yapıyor, gerek o mükemmel sevgisiyle, gerek engin tecrübeleri ve hayat dersleriyle... Nasıl karşılıksız, koşulsuz sevebileceğimizi, mutlu olmayı engelleyen ilkellikleri hayatımızdan atmayı, insan ilişkilerinde doğru tutumları 3öğretiyor bize. Aslında o bize MUTLU OLMAYI öğretiyor... Kongar, Emre. Kızlarıma Mektuplar. İstanbul: Remzi Kitabevi, 2001.Ahmet Eren Seçkin 4Erkan Bayram Turk102-45 2. yazı Anlaşılması Güç Ama Yaygın Olgu, Değişim Değişim, insanın doğadaki ilk keşiflerindendir. İnsan değişimi çevresindeki, ruhundaki ve bedenindeki farklılıklarla keşfeder. Fakat, değişimi kavramak hatta ona yön vermek adına hem durağanlık olgusunu hem de değişimi ortaya koyan faktörleri anlamak gerekir. Bu keşfin tam anlamıyla başarıya ulaşamamasının ardındaki sebep olarak durağanlık ve değişim arasındaki ilişkiyi, değişimin türlerini noksan kavrayış gösterilebilir. Durağanlık olgusunun fark edilişi değişime nazaran daha zordur. Durağanlık karşımıza en çok alışkanlıklarda ya da benimseyişte çıkar. Burada "ya da" bağlacını kullanmayı tercih ettim. Çünkü alışkanlıklar benimsemenin ilk aşamasıdır. Her ikisine de aynı anda sahip olmak imkansızdır. Biri diğerinin sonucudur.Kişi bir fikre, bir davranışa alıştığında yani onu tekrara düştüğünde o alışkanlıktan aldığı hazzı veya onun yarattığı acıyı göremez. Ne zaman ki, o alışkanlığı terk etmesi gerekir ve bunu başaramazsa alışkanlığı benimsemeyişe dönüşür. O an aynı zamanda değişimin tamamen görünmez olduğu andır. Çünkü, kişi artık ne ruhunda ne bedeninde ne de çevresinde bir farklılık istemez hale gelir. Bundan dolayı durağanlık ve değişim de aynı benimseyiş ve alışkanlıklar gibi aynı anda var olamaz. Başka bir deyişle, değişimdeki kesinti durağanlığa yol açar. King'in Gandi'yle Bağlantısı, Stacey Eidson ,15 Ocak 2014. Durağanlığın ortaya çıkışı için tek bir yol varken değişimde durum böyle değildir.Değişim hem ettirgen hem de etken olabilir. Yani, değişim dışarıdan bir müdahale ile ortaya çıkabilir. Fakat, hiçbir müdahale benimseyişe yol açamayacağı için durağanlık asla ettirgence vuku bulamaz. Değiştirilmek ise hem toplumsal hem de bireysel anlamda pek çok kez karşımıza çıkar. Değiştirilmenin gücü benimseme aşamasındaki insanı vazgeçişe yöneltmesinden gelir. Bu güç toplumsal alanda kendini vaatlerle gösterir. Daha açıklayıcı olmak gerekirse toplumları değişme ikna eden hep gelecek için ortaya konan umutlardır. Bu umutları ortaya koyabilenler ise tahmin edebileceğiniz üzere iyi hatiplerdir. Fotoğrafın sağ tarafında görülen Martin Luther King ise bu hatiplerin en güçlülerinden biri. Siyahi hakları üzerine yaptığı konuşmanın kendisi ve daha da 1 Erkan Bayram Turk102-45 2. yazı ilginci sadece giriş cümlesi toplumsal olarak pek çok değişime yol açtı. Hatta Ferdie Addis'in (2015) Dünyayı Değiştiren Konuşmalar adlı eserinde King'in "Bir Hayalim Var" girişini alt başlık olarak kullanması dahi bu cümlenin değişimdeki gücünü gösteriyor. Öte yandan değiştirilmek bireysel anlamda alışılmışın aksine dışarıdan değil kişinin içinden gelen bir arzuyla olur. Kişi vazgeçmek istediği ama başaramadığı durumlarda kendine bir yardımcı arar. Bu bazen bir otoriteden korku bazense çevredekine benzeme yoluyla gerçekleşir. Bu değiştirilme süreci korkuyla gerçekleştiğinde oldukça hızlı, benzeme yoluyla olduğunda oldukça yavaş tamamlanır. Çünkü, benzemek aslında işin içine birazda toplumsal parçalar katar. Bu da alışkanlıklara karşı yekun bir mücadele anlamına gelir. Zaten insanların korkuyla değiştirilmesindeki sebep bu yekun savaştaki mağlubiyet riskinin oldukça fazla oluşudur. Bu savaşta başarıya ulaşabilenlerse değişimi etkence başaranlar yani değişenlerdir. Değişmenin etken olarak gerçekleşmesi anlaşıldığı üzere oldukça güçlü bir karaktere