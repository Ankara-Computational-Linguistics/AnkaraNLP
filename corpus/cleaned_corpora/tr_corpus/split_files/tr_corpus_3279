bir durum bunu zorunlu kılar; adam öldürmek mi, hırsızlık yapmak mı, neden? Değer mi gerçekten hayatınızın geri kalanını havayı koklayamadan, denizin kokusunu içinize çekemeden yaşamaya? Bunları düşündükçe anlayamıyorum suçluları, asla açıklayamıyorum yaptıklarını. Öte yandan başka demir parmaklıklar da var hayatımızda görünür olmayan. Bizi kısıtlayan, yapmak istediklerimizi yapmamıza engel olan parmaklıklar var mesela. Ön yargılarımız var, kim ne der diye gereksiz umursamalarımız var. Balet olmak isteyip sırf aile ve toplum baskısı yüzünden olamayan insanlar var, boşanmak isteyip insanlar ne der diye düşündüğü için bitmiş bir evliliği devam ettirmeye çalışan insanlar var. Kendisine, yapmak istediklerine duvar ören çok insan var çevremizde kısacası. Belki kendimiz bile bu duvarları örüyoruz farketmeden. Özgür müyüz yapmak istediklerimiz konusunda? Hiç sanmıyorum. Bölüm seçerken bile ailemin onayını aldığımı hatırlıyorum mesela, hâlbuki bu benim hayatımı değiştirecek bir karardı, tamamen beni ilgilendiren bir durumdu ancak tek başına karar veremedim, özgür olamadım bu konuda. İleride evleneceğim zaman bile biliyorum ki başkalarının düşünceleri de sorulacak, benden çok onların diyecekleri önemli olacak. Niye bilmiyorum ama özellikle bizim ülkemizde insanlar özgür olamıyor, kendi düşüncelerine göre yaşayıp diğer insanlara kulak asmamayı başaramıyorlar. Sonuç olarak, özgür doğduk biz. Kanımızda, ruhumuzda coşkulu bir bağımsızlık hissi var. Bu yüzden de belki kuşlar kadar özgür olamayız ama kendi seçimlerimizde, düşüncelerimizde, yaşamak istediğimiz her şeyde özgür olmayı hakediyoruz bana kalırsa. Bu konuda da karşımıza çıkan her engeli aşıp geçmeli, umursamamalıyız. Çünkü, ne bir kuş kafeste mutlu mesut yaşayabilir, ne bir insan "2demir parmaklıklar arasında gökyüzünü, yıldızları görmeden rahat, huzurlu uyuyabilir. KAYNAKÇA Northup, Solomon. 12 Yıllık Esaret. İstanbul: Zodyak Kitap, 2014."3Karanlıkta Sohbet Almanya’dayken arkadaşımın tavsiyesiyle “Dialog im Dunkeln” isimli bir turist atraksiyonuna gittim. Alışılageldik turist atraksiyonlarından çok farklıydı. Kişiye eğlenceli vakit geçirmeyi vaat etmiyordu. Aksine zor geçecek bir doksan dakika ziyaretçileri bekliyordu. Fakat çok farklı bir deneyim yaşatacağı belliydi. Çıkınca hayata bakış açımın değiştiğini söyleyebilirim. Başta bu atraksiyonun sadece Almanya’da olan bir şey olduğunu zannettim ama internetten biraz araştırınca İstanbul’da, hatta Ankara’da bile benzerleri olduğunu gördüm. Bunun gibi insana ilginç tecrübeler vaat eden başka bir atraksiyon görmemiştim o zamana kadar. Olay çok basit, yaklaşık bir buçuk saat boyunca gözleri görmeyen insanların neler yaşadığını yaşıyorsunuz. Girmeden önce uyarıyorlar “herkes sonuna kadar dayanamayabiliyor” diye. Telefon, saat, kolye gibi parlama yapabilecek şeyler içeriye kesinlikle alınmıyor. Karanlık bir tünelden mekana giriliyor. Bir kaç adım sonra her taraf çok karanlık olduğu için yaklaşık bir buçuk saat boyunca en ufak bir şey görmek mümkün değil. İlk yirmi dakika bir sorun olmasa da, yirminci dakikadan sonra epey zorlamaya başladı. Gözleri görmeyen bir rehber eşliğinde süpermarkete gittik, meyveleri koklayarak ve elimizle yoklayarak seçtik. Parka gittik, gemiye bindik, görme engelli barmenlerin çalıştığı bir bara ve bir müzeye gittik. Görme engelli insanların karşılaştığı zorlukları tam olmasa da hissettik. Elbette ki bizler bunun eninde sonunda biteceğini biliyorduk, dolayısıyla içimiz rahattı. Bu yüzden görme engelli insanların yaşadığı zorlukları tam anlamıyla yaşadığımızı söyleyemem. Bizim gözlerimiz sadece doksan dakikalığına görmüyordu, onlarınkiyse ömürleri boyunca görmeyecek. Bu etkinliğin bana kattığı çok şey oldu. Görme yetimizin ne kadar önemli olduğunu ve herhangi bir engelimizin olmanın ne kadar büyük bir nimet olduğunu anladım. Sahip olduklarımıza sürekli şükretmemiz gerektiğini fark ettim. Doğuştan âmâ olan birinin hayatı, görme yeteneğini sonradan kaybetmiş birinin hayatından bir nebze de olsa daha kolaydır diye düşünüyorum. Bir tanesi hayatı boyunca zaten hiçbir şeyi görmemişken, diğeri hayatın renklerini görmüş ve bunlardan bir süre sonra mahrum kalmış durumda. Bizim rehberimiz de görme yeteneğini sonradan kaybetmiş biriydi. Yaklaşık yirmi senedir âmâ olduğunu söylemişti. Bu etkinlikten çıkarttığım güzel bir ders oldu. Aslında bir baktığımda hayatımdaki çoğu şeyin yolunda olduğunu görüyorum. Örneğin benim veya ailemdekilerin herhangi bir sağlık sorunu yok. Bunun gibi daha birçok şey var. Bunları düşününce üzüldüğüm şeyler çok önemsiz geliyor artık. Aslında bu hayatta ne kadar şanslı olduğumu, ne kadar güzel bir hayatım olduğunu fark ediyorum. Elbette herkesin her istediği olmayabilir, fakat elindekilerin değerini bilip yaşananlardan ders çıkartıp yola devam etmek en doğrusu. Bu yüzden düşünüyorum ki, hayatımın geri kalanında önemsiz şeylere üzülerek kafamı meşgul etmeyeceğim. Sadece görebiliyor olduğumu düşününce bile aslında ne kadar mutlu bir insan olabileceğimi fark ediyorum. Her insanın hayatında kendine göre sıkıntıları vardır elbette. Kimisi için sıkıntı parasızlıktır, kimisi için de yakın arkadaşıyla ettiği kavgadır. Fakat çoğu insanın yaşadığı sıkıntılar engelli insanların yaşadığı sıkıntıların yanında bir hiç gibi geliyor artık bana. Hayatı gözlerimizle görüyoruz. Göremediğimiz bir hayatta bu basit sıkıntılar olmaz, çok daha büyük ve zorlayıcı olanları olur. Tüm bunlarla birlikte toplumdan dışlanmak da var. Şu ana kadar hayatım boyunca birkaç bedensel engelli arkadaşım oldu. Tanıdığım kişilerin arkadaş çevrelerinin çok geniş olduğunu söyleyemem. Maalesef gerçek bu. Bedensel engeller hayatı sadece fizikî açıdan değil, aynı zamanda sosyal açıdan da etkilemekte. Sonuç olarak, bu deneyimi herkesin en az bir kere yaşaması gerektiğini düşünüyorum. Kişinin kafasında neyin kötü olduğuna dair yargıları değiştirebilecek bir deneyim. Herkeste aynı etkiyi yaratamayabilecek olsa da, en azından kişinin kafasında birkaç soru işareti oluşturup kişiyi biraz düşüncelere boğacak ve birkaç fikrini değiştirecek bir deneyim. Ülkemizde de bu deneyimi yaşayabileceğimiz yerlerin bulunması çok güzel bir şey. En kısa zamanda Ankara’dakine de gitmeyi planlıyorum. Ahmet Gökhun Buz 21301502 HAYAL ETMENİN DE ÖTESİNDE Yaratıcılık, insanoğlunun ilk gününden beri hayatının en önemli parçalarından biri olmuştur. Hayal gücünden beslenen bu yetenek, bize dünyayı olduğundan daha farklı bir yer hâline getirme fırsatı vermiştir. Aklımıza gelebilecek her şey de aslında hayal gücü ve yaratıcılığın imzası vardır. İnsanoğlunu bugünlere getiren en temel özelliği de budur. Hayal gücü olmadan insan merak etmez, elindekilerle yetinmeye mahkum olurdu. Her şeyin tekdüze olduğu bir dünyada yaşayan sıradan canlılar olurduk. İnsanlığı bilgiye ve daha ötesine ulaştıran da bu merak dürtüsü ve hayal gücü olmuştur. Yıldızlara bakıp onları ve ötesinini hayal eden insanoğlunu, bir gün uzaya taşıyan da hayal gücüdür; aslında hiç var olmayan dünyaların kapılarını aralayan da... Bu yazıyı yazmama da inanılmaz bir hayal gücünün eseri olan Yüzüklerin Efendisi esin kaynağı oldu. J.R.R. Tolkien'in bize miras bıraktığı bu eser bizi bambaşka bir fantastik dünyanın parçası yapıyor ve hiç beklenmedik yolculuklara çıkarıyor. Kitabı ilk kez bitirdiğimde sanki Frodo ile Hüküm Dağ'ında ben de yok etmiştim o yüzüğü. Sanki artık evime, Shire'a, dönme zamanı gelmişti. Daha önce hiçbir kitapta hissetmediğim bir duyguydu. Yazarın sıfırdan yarattığı bu dünya o kadar gerçekti ki benim için, kendimi Orta Dünya'nın bir parçası gibi hissetmiştim. Elfler, orklar cüceler, aslında hiç var olmayan diğer ırklar bir anda en yakın dostlarım olmuştu. Bu kitabı benim için bu kadar özel kılan unsur ise akıl erdiremediğim hayal gücüydü. Bu öyle bir yaratıcılıktı ki bizim dünyamızdan çok farklı bir zaman diliminde geçen bambaşka bir evren yaratmıştı Tolkien. Kendi mitolojisine bile sahip olan bu dünya, rüyalarımızda bile göremeyeceğimiz üstünlükte canlılarla süslüydü. Her ne kadar birer hayal ürünü olsalar da bizim gibilerdi. Değer veriyorlardı, kaybetmekten korkuyorlardı, hedefleri vardı... Belki de hikâyenin benim için bu kadar gerçek olmasının sebebi buydu. Bu hikâyenin bana asıl kazandırdığı ise insan zihninin asla küçüsenmemesi gerektiğiydi (RESİM 1) Tolkien kendi dünyasını yaratarak milyonlarca insanın hayatını değiştirmişti ve onlara ilham kaynağı olmuştu. İnsanın sadece düşünerek neler yapabileceğini göstermişti. Her şeyi o kadar detaylı incelemişti ki yazdıklarının gerçek bir dünyadan ayırt edilebilir hiçbir yanı yoktu. Bu bana aslında zihnimin ne kadar azını kullandığımı gösterdi. Kendi Orta Dünya'mı yaratabilirdim, bu dünyayı kendi hayallerime ve düşüncelerime göre düzenleyebilirdim. Hayatımı daha farklı kılabilirdim. Öyle bir dünya düşünelim ki hayal gücünden yoksun. Çevremizdeki her şey birbirinin kopyası. Kişiyi özel kılan düşünceler yok. İnsanlığı özel yapan gelişmeler yok. Bizim için dünyanın normal birer paçası olan teknoloji, bilim, sanat yok.Eğer hayal gücü olmasaydı şuan insanoğlu nerede olurdu düşünemiyorum. Hayal etmeseydi ne Newton yerçekimini bulabilirdi, ne de Edison bizi aydınlatabilirdi. Daha da derine gidecek olursak, hayal gücü olmasa toplumlar olmazdı. Nereye varacağını bilmeyen hayvan sürülerinden başka bir şey olmazdık. Düşünemezdik, üretemezdik. Hayal etmek bize verilmiş en güzel yeteneklerden biridir. Hayal etmek yarınları oluşturmaktır. Eğer dünyayı farklı kılanlardan biri olmak istiyorsak hayal gücümüzün sınırlarını genişletmeliyiz. Ortalama düşüncelerle, ortalama hedeflerle sıradan biri olarak anılırız. Hayal ettiğimiz sürece daha öteye ulaşırız. Kitabı okuduktan sonra düşündüm ki önüme çıkan beklenmedik yolculukların kahramanı olabilirim. Yüzüğü Hüküm Dağı'nda yok edecek güç aslında zihnimin içinde. (RESİM 2) Sonuç olarak, Yüzüklerin Efendisi benim için bir kitaptan çok daha fazlasıdır. Aslında fantastik bir dünyada geçen sıradan bir macera gibi gözükse de düşünülmesi gereken onlarca öge barındır. Benim için ise birçok konuda farklı bakış açıları kazanmamı sağlayan bir ilham kaynağıdır. Bu konuların başında ise hayal etmenin gücü ve insan zihninin derinliği vardır. Unutmamalıyız ki her şeyi özel yapabilecek güce sahibiz. Yeter ki Mordor'a giden en farklı yolu bulalım ve bu yolda rehberimiz zihnimiz olsun. ARDA SÜMER KAYNAKÇA J.R.R. Tolkien. Lord of the Rings. Metis Yayıncılık, 1955 RESİM 1) http://vignette3.wikia.nocookie.net/lotr/images/7/74/LOTRFOTRmovie.jpg/revision/latest?cb=20150203040819 RESİM 2) http://orig04.deviantart.net/eb21/f/2014/168/9/7/book_of_imagination_by_t1na-d7mlgj9.jpg Seda Ekin Yazar Tarkan Haklı: “Başkası Olma Kendin Ol” Düşündükçe içten içe, iğrenç bir şekilde beyninizi kemiren bazı şeyler vardır ya, hani keşke böyle olmasa dediğiniz ama asla değiştiremediğiniz veya değiştirebileceğinizi düşünmediğiniz şeyler… Çok şanslısın, sayın okuyucu, çünkü bugün beynini patatese çevirecek o şeyi, benden duyacaksın. Gerçek benliğini diyorum, ne kadar yaşayabiliyorsun ya da daha doğrusu ne kadar yaşıyorsun? Hafiften bir sıcak bastı değil mi? Basar, fena basar çünkü cevap hayır ise ne anlamı var ki şu an nefes alıyor olmanın. Şunu da belirtmeme izin verin, asıl suçlu Iva Prochazkova’dır, o ve Çıplaklar adlı romanı. Yani ben durup dururken neden kendime böyle sorular sorup bunalıma gireyim ki? Romandan sonra oldu ne olduysa. Şayet hâlâ yutkunabiliyorsanız, acı gerçeklere ani girişimi yapıyorum. Ergenlik dönemimi, zamanında dışarıdan hiç öyle görünmemiş de olsa, duygusal, sosyal ve düşünsel açıdan oldukça ağır atlattım. Sebebini tahmin edeceksinizdir, “kimlik arayışı”. Her ergenin yaptığı gibi ben de bir kişilik oturtmaya çalışıyordum. İnanın bana ne kendime ne de başka insanlara saygım kalmadı uğraşlarım ve süreç bu sonrasında. İçimden geldiği gibi değil, kafamda belirlediğim, belirli süzgeçlerden geçirerek oluşturduğum ve hayranlık duyduğum kurgusal bir insan gibi davranmaya çalışıyordum. Bu arada, bu ölçekler sürekli değişiyordu. Sonuç olarak da aydan aya, belki de haftadan haftaya, hatta günden güne bile değişiklik gösteriyordu hâl ve hareketlerim. Gelin görün ki benim kadar dengesizine de rastlamıyordum hiçbir zaman. Bu yüzden hem kendimden nefret etmeye başladım hem de başkaları gayet normal davrandıklarından onlardan da tiksinmeye başladım. Başkalarına olan nefretiniz bir yerden sonra kafanızı çok kurcalamamaya başlıyor ama kendinizi sevmiyorsanız, işte oradan dönüş çok zor hatta imkânsız olabiliyor. Şu yüzden ki, kendinizi sevmedikçe az önce bahsettiğim sürekli farklı hâl ve hareket sergileme olayına daha çok kaptırıyorsunuz kendinizi çünkü kendinizi bir şekilde, yine kendinize sevdirmeye çalışıyorsunuz. Fakat sizin de anladığınız gibi bu kısır bir döngüden öteye gitmiyor. Şimdi, tamam bunu bir ergenin yaşaması normal, sonuçta ergen değil mi? Peki, biz yetişkin insanların da kendileri gibi davrandıkları söyleyebilir miyiz? Bu, bendenizin ergenliğindeki kadar geniş bir şey olmayabilir. Diyelim ki patronunuza veya hocanıza karşı farklı davranıyorsunuz, üzerinizde ağırlıklar hissediyorsunuz onların karşısında ve başka bir insana bürünüyorsunuz. Tanıdık gelmemiş olması imkânsız diyorum ben. Asıl değinmek istediğim; neden olaylarla veya kişilerle yüzleşmek yerine anında bukalemun moduna alıyoruz kendimizi? Neden kendimiz olup deneyip görüp sonuçlarına katlanmıyoruz? Olduğumuz kişiyi mi sevmiyoruz aslında, yoksa gerçek kişiliğimizi ortaya koyduğumuzda olacak şeylerden mi korkuyoruz? Umarım sorunun cevabı her ikisi de değildir çoğumuz için. Korkunç cevaplar bunlar. Ben kendim için cevabı çoktan açıkladım sanırım ergenliğimden bahsederken ve yine sanırım ergenliğimden kalma bu travmva ile devam ediyorum yoluma. Kendimi sevmeyi uzun süredir başaramadım henüz. Çözümü açık görünüyor. Tüm o oyunculukları bırakıp benliğimizin, bizi ve hayatımızı ele geçirmesine izin vermek. Evet, kolay olmayacaktır bu çoğu zaman, çılgınca senaryolarla karşılaşabiliriz maskelerimizi bir kenara atarken. İnsanlar “Yahu ne oluyor buna?” diyebilirler, sizi hayatlarından çıkartabilirler, işinizden kovulabilirsiniz, yaşadığınız şehri değiştirebilirsiniz ya da belki uzun zamandır açılamadığınız birine onu ne kadar çok sevdiğinizi söyleyip sonucunda reddedilebilirsiniz. Fakat düşünsenize, “Bunları yapan benim, yanlışıyla doğrusuyla benim kararımdı her şey ve ben yaşadım zaten çoktan bana ait olan hayatı!” diyebileceksiniz. Tüm bunların yarattığı huzurla yaşamak varken ısrarla kendi yarattığımız kabuklara bağlı kalmanın anlamı yok gibi, sayın okuyucu. Hem belki iş üstündeyken başkalarına da ilham verirsiniz, heyecan verici olmaz mı? Kaynakça: Prochazkova, Iva. Çıplaklar. On8 Kitap. 2014. Ahmet Tunç Karanlıktan Aydınlığa Bilgiyi seviyor muyuz? Ben seviyorum. Bildikçe daha çok merak etmeyi, daha çok öğrenmeyi ve öğrendikçe daha çok merak edip daha da çok öğrenmeyi seviyorum. Bilginin dünyadaki en değerli şeylerden birisi olduğunu düşünüyorum. Bireysel boyutta sahip olduğumuz en değerli şey sevgi olabilir ama toplumsal boyutta baktığımızda en kıymetli şeyin bilgi olduğunu düşünüyorum. Çünkü bilgi, gelecek nesillere aktarabileceğimiz tek varlığımız. Karşımızdaki bireye duygularımızı yansıtabiliriz ancak bu, geçici ve kısıtlı bir aktarım olur. Çünkü geniş kitleleri değil sadece muhataplarını ilgilendirir duygular ama bilinç öyle değildir. Bilinç medeniyetin yükselmesinin en temel gereğidir. Geçmişten aktarılan bilgiyi alıp geliştirerek geleceğe aktarmak toplum olarak yapabileceğimiz en doğru hareket olacaktır ve bu bilinci ne kadar çok geliştirirsek o kadar da uygar ve gelişmiş sayılacağız. Bilgi aktarımına katkı sunan pek çok meslek var ancak bunlardan bazıları diğerlerini gölgede bırakıyor ve diğer mesleklere göre daha fazla öne çıkıyor. Günümüz şartlarında bilim dalı olarak tanımlanan her alan ve bu alanlara hizmet eden her bir birey, aynı zamanda medeniyetin yükselmesine de katkıda bulunuyor. Ancak bir alan daha var ki bilinç yaymakta üstüne yok: Medya. Evet, bilgi üretmemesine rağmen bilginin insanlara ulaşmasına ön ayak olan bu alan, şüphesiz insanlığın gelişimine çok büyük bir katkıda bulunuyor. Televizyonda izliyor, gazetede okuyor, radyoda dinliyor yahut sosyal medyada görüyoruz. Medya bizim gören gözümüz, işiten kulağımız oluveriyor. Bu bilgi yayma işi bazen olumlu bazen olumsuz gelişmeler olarak karşımıza geliyor. Olumlu gelişmeler her daim ilgi çekici ve bilgilendirici olmasıyla bilinirken olumsuz gelişmeler bir yönüyle diğerlerinden ayrılıyor: İnsanları düşünmeye ve olumsuzluğu düzeltmeye sevk etmesi. İşte bu düzeltme, haberciliğin insanlığa sunabileceği katkıların sınırını genişletiyor ve toplumun çirkinliklerini bütün çıplaklığıyla yine toplumun suratına aşk ettiriyor. Ortaya çıkarılan bozukluk ne derece büyük ve çarpıcıysa toplumdaki yansıması da o derece büyük oluyor ve insanlığın bu çirkinliğe tepkimesi de o derece büyüyor. İçindeki kirlilikten arınmak ihtiyacı insanlara ne kadar güçlü hissettirilirse o derece kapsamlı bir arınma yaşanıyor. Filme ismini veren Spotlight ekibini de bu denli önemli kılan bu. Ortaya çıkarttıkları çocuk tacizleri ve tecavüzleri skandalı öylesine çarpıcı ve iğrenç ki bu çirkinlik yıllar öncesinden bilinmesine rağmen onu üzerinde taşıdığını kabullenmeyenler tarafından örtbas ediliyor çünkü sonuçlarından korkuluyor. Bu gizlemenin kilise gibi insanların sonsuz güvenini kazanmış bir yapı tarafından yapılmış olması ise olayın boyutunu çok daha ilerilere taşıyor ve çürük elmalar sağlamları da kokutuyor. Suçlu rahipler kendileri gibi olmayan masum rahiplere olan güveni ve inancı da azaltıyor ve toplumun güvenini çok kuvvetli bir şekilde elinde bulunduran kilise kurumu, aynı şiddette bir itibar kaybı yaşıyor. Bu ve benzeri olası sonuçlar her ne kadar haberi yapanın gözünü korkutsa ve haberin muhatabının itibarını zedelese de elbette hiçbir haber sonucu düşünülerek yapılmamalı. Ucu nereye varırsa varsın basın insanları doğru bir şekilde bilgilendirmekle yükümlüdür ve ortada bir yanlış varsa bu günah o yanlışı ortaya çıkaranın değil cürmü işleyenindir. Her ne sebeple olsun basın mensubu yaptığı haberin içeriğinden -doğru olduğu sürece- sorumlu tutulamaz ve yaptığı şey için suçlu bulunamaz. Çünkü yaptığı iş, konu ne olursa olsun karanlık bir noktayı aydınlığa çıkartmaktır ve insanlığın gelişimine katkıda bulunmaktan söz ediyorsak bu aydınlatmadan daha iyi bir katkı da sunulamaz. İşte bu yüzden gazeteciler, kendilerini bilime adamış insanlar kadar veya kendilerini bilgiyi öğretmeye adamış öğretmenler kadar kutsal bir görev icra ediyorlar. Medeniyetin ve aydınlanmanın gelişimine katkıda bulunan bu ve benzeri meslekler, şüphesiz aydınlanmaya önayak oluyor, karanlığın köküne ve yanlış bilinenin veya bilinmeyenin en dibine ışığı doğrultuyorlar. Yaptıkları işi kutsal kılan da bu oluyor. ŞADİYE ŞEYDA İNCE Stres Altında Günlük hayatımızda, eğitim ve iş hayatında rahatsız olduğumuz pek çok durumla veya ortamla karşı karşıya kaldığımız olmuştur. Vücudumuzun bu durumlara karşı verdiği fiziksel tepkileri yakından da tecrübe etmişizdir. Bu tepkilerin sağlığımız üzerindeki yan etkileri hakkında verilen bilgiler konusunda çoğumuz hemfikiriz: Stres bizi hasta ediyor. Bağışıklık sistemi problemlerinden kalp hastalıklarına, depresyondan Alzheimer’e kadar pek çok hastalığa davetiye çıkardığını sık sık duyuyoruz. Fakat psikolog Kelly McGonigal’dan dinlediğim konuşma (How to make stress your friend, 2013, TEDTalks Conferences) strese bakış açımızı değiştirecek türden. Daha iyi anlamak adına öncelikle yapılan araştırmayı sizlerle paylaşmak istiyorum. Birleşik Devletler’de sekiz yıl süren ve otuz bin yetişkin üzerinde gerçekleştirilen çalışmada katılımcılara geçen yıl ne kadar strese maruz kaldıklarını ve stresin sağlıkları için zararlı olduğunu düşünüp düşünmedikleri soruluyor. Cevaplar ve ölüm kayıtlarına bakıldığında yoğun stres altında kalanların ve stresin sağlığa zararlı olduğuna inananların erken ölüm riskinde %43’lük bir artış olduğu saptanıyor. Yoğun stres altında kalan fakat stresin zararlı olduğunu düşünmeyen insanların, daha az stres yaşayanlarla birlikte en düşük erken ölüm riskine sahip olanlar olduğu da bulunuyor(1). Bu bilgiyi hazmetmek için videoyu durdurmak zorunda hissettim kendimi. Televizyonda, dergilerde, internette hastalıklar ve stres arasındaki bağlantı hakkında sayısız araştırmalardan ve sonuçlarından bahsediliyor ama hepsi stresin fizyolojik ve psikolojik birçok hastalığın tetikleyicisi olduğu sonucuna varıyor. Buradan hareketle biz de stresi sağlığımız için bir düşman ve hatta sürekli yaşanması durumunda onu anksiyete olarak tedavi edilmesi gereken bir hastalık olarak görüyoruz. Stresin sağlığımız için zararlı olduğunu düşünerek aslında kendimiz için hiç de iyi bir şey yapmadığımızı anlamak, benim için kabul edilmesi en zor olandı. Çünkü istemesek de yoğun stres yaşadığımız durumlar oluyor hepimizin. Ama stresin yoğunluğu haricinde, stres hakkındaki düşüncelerimizin ve stresi nasıl algıladığımızın gerçekten ne kadar büyük bir önemli olduğunu da gözler önüne seriyor bu çalışma. Çünkü risk yeterince büyük gerçekten. Hastalıklar ve stres arasındaki bağlantıyı inceleyen birçok araştırma, stresin insan vücudundaki hormonel dinamizmini ortaya çıkarıyor. Bu dinamizmin anlaşılması sonucu stresin sağlık üzerinde zararlı etkileri olduğunu, hastalıkların tetikleyicisi olduğunu düşünmek kaçınılmaz ki ben de birçok kişi gibi bu araştırmaların sonuçlarından dolayı stresin zararlı olduğuna inanmıştım. Bunu üniversite sınavına hazırlanırken yaşadım mesela. Bu yoğun stres yaşadığım dönemde zona isminde virüs kaynaklı bir hastalık geçirdim. Bu hastalık daha önce suçiçeği geçirmiş kişilerde görülüyor. Virüs, suçiçeği olduğunuz dönemde sinir ucuna yerleşiyor ve bekliyor aslında. Sizin zayıf anınızda, bağışıklık sisteminin zayıfladığı anda ortaya çıkıyor. Üzüntü ve yoğun stres yaşadığım o dönemlerde, bundan dolayı gerçekten zor günler geçirdim. Artık bazı şeylere karşı tutumumun değişmesi gerektiğini de fark ettirdi bana; onu yönetebilmeliydim. Şimdi öğrendim ki stresi yönetmek adına, ona karşı olan algımızı değiştirmenin yanında bize yardımcı olabilecek, vücudumuzun kendi ürettiği ilaçlardan da faydalanmak gerek. Oksitosin, bunlardan biri. Bu hormon, stresi ve etkilerini dengeleyerek özellikle stres sonucu kalpte oluşan hasarları onarıyor. Aynı zamanda insanı sosyal ilişkiler kurmaya ve yardımlaşmaya iterek, sosyal içgüdüler kazandırıyor. Yani insanlarla ilişkiler kurdukça ve yardımlaştıkça vücudunuzdaki bu hormonun seviyesi artırabiliyorsunuz. Bir öğrenci olarak dersler ve sınavlar konusunda her öğrenci gibi çok yoğun stres altında olduğum dönemler olmuştur ve sanırım bunun Bilkent’te olması da kaçınılmaz. Bununla başa çıkabilmek adına yardımlaşma ve sosyalleşme konusunda bulduğumuz her fırsatı değerlendirmemiz gerektiğine şimdi bir kat daha inanıyorum. Stres konusunda birçok araştırması olan Hans Selye şu tezi söylemiştir: "Bugün yaygın hastalıkların çoğunun mikropların, virüslerin, zararlı maddelerin veya her türlü dış etkenlerin yarattığı aksaklıklardan çok strese uyum gösterme eksikliğinden kaynaklandığını görüyoruz(2)." Verdiğim örnekte de olduğu gibi, stres hayatımızda kaçınılmaz ama biz buna uyum sağlayabiliriz ve sağlamalıyız da. İnsanlarla sosyal bağlar ve yardımlaşma ağları kurup onu kendi lehimize kullanarak stresin üstesinden gelebiliriz. Çoğumuz şu sözü duymuştur: "Hastalık yoktur, hasta vardır." Hastanın strese karşı olan düşman algısını değiştirmek, yaşam kalitesini artıcı ve stres sebepli hastalıklardan erken yaşta ölme riskini azaltıcı bir rol üstlenebilir gerçekten. Stresi elimizi ayağımızı birbirine dolayan bir engel olarak görmek yerine, bizi cesaretlendiren, sosyal ilişkilere iten ve vücudumuzu hazırlayan bir ateşleyici olarak görmek sanırım daha mantıklı olacaktır. Kaynakça McGonigal K. (2013). How to make stres your friend. TEDTalks Conferences (1) Does the perception that stress affects health matter? The association with health and mortality. Keller, Abiola; Litzelman, Kristin; Wisk, Lauren E.; Maddox, Torsheika; Cheng, Erika Rose; Creswell, Paul D.; Witt, Whitney P. Health Psychology, Vol 31(5), Sep 2012, 677-684 (2) Nevzat Tarhan, Mutluluk Psikolojisi, Stresi Mutluluğa Dönüştürmek, Timaş Yayınları, İstanbul 2011, s. 67. Eşitlik Hakkında Herhangi Bir Yazı Eşitlik, ilkokuldan beri aşina olduğum bir kelime. 3. sınıfa kadar gösterilen hayat bilgisi dersinde, sonrasında sosyal bilgiler ve lisede ise tarih dersinin bazı kısımlarında bu konu hakkında toplamda günler sürecek konuşmalar dinlemişimdir. Böyle de olması gerekir aslında çünkü hayatımız boyunca en çok önem vermemiz gereken konunun bu olduğunu düşünüyorum. Fakat buradaki sorun, çoğu öğretmenin bunu sadece bir ders konusu olarak anlatması. Bazen bir ders boyunca bunun hakkında konuşup sınavda soruyorlar. Bizim için eşitlik kelimesi bu yüzden içi boş bir kelime. Nerede, nasıl bir ailede, nasıl bir çevrede ve hangi fiziksel özelliklerle doğacağımızı seçemiyoruz. Hepimiz farklılıklara sahibiz ve bununla gurur duymalıyız. Yetişme şartlarımız, düşünce yapılarımız çok farklı. Bu sebeple bazen bize benzeyenlere kendimizi yakın hissederiz. Örneğin, yurtdışında bir caddede yürürken bir Türk ile karşılaşsaydım, muhtemelen yanına gidip iletişim kurardım. Onun bunu garipseyeceğini düşünmezdim. Fakat aynı insanla Kızılay’da yürürken karşılaşsaydım yanına gitmezdim. Gitseydim de beni belki polise bile şikayet ederdi. Bu duygunun oldukça insani olduğunu düşünüyorum, buraya kadar bir sorun yok. Ancak, yurtdışında bir işte çalışırken bir Türk’e ayrımcılık yapsaydım, burada bir sorun oluşurdu. Ayrımcılık yapmak, toplumsal hastalıklarımızdan en kötüsü olabilir belki de. O kadar kötü ki, İrlanda’da doğsa belki de papaz olacak bir amca, İstanbul’da namaz kılmıyor diye çocuğunu dövebiliyor. Engelli insanların hala “engelli” olmaları tamamen bizim suçumuz. Bu kadar gelişmiş teknolojilere ve bu kadar paraya rağmen, yürüyebilen ve tekerlekli sandalye kullanması gereken insanlar arasında fırsat eşitsizliği var ve bu eşitsizlikler sadece günlük hayatlarının üzerinde bile çok büyük bir etkiye sahip. Çoğumuz kolay yol olan şükretmeyi becerebiliyoruz sadece. Önyargıların da bu konuyla oldukça alakalı olduklarını düşünüyorum. Bu daha çok ilkokullarda yaşanan bir sorun gibi görünüyor çünkü bu şekilde yetiştirdiğimiz çocuklar ilkokuldayken henüz duygularını gizleme yeteneğine sahip olamıyorlar. Ben de geçmişte arkadaşımla hocanın bir kelimeyi sürekli garip söylemesine gülmüştüm ya da sokakta tanımadığımız biri garip yürüyor diye ondan uzaklaşmaya çalışmıştım. Sonra günlük hayatta bunun farkına varmak için bazen kendime sormaya başladım: Şu an garip yaptığım bir hareketim var mı? Belki o sırada yorulduğum için çantamı garip bir şekilde taşıyor, belki aklıma komik bir olay geldiği için tek başıma olsam da gülümsüyor, belki de göz alerjim olduğu için gözümü garip bir şekilde kısıyordum. Sonra farkına vardım ki toplumda garip karşıladığım herkes ya bendim, ya da ben olabilirdim. Ek olarak, şu anda yakın olduğum arkadaşlarımın nerdeyse hepsi, benimle tanışmadan önce benden nefret ediyorlarmış. Ben de birçok kişiyi garip bulup kaçtıktan sonra çok yakın arkadaş oldum. Tüm bunları yaşamam bana eşitliğin birçok yönden önemli olduğunu gösterdi. Farklılıklarımız, günün her saati farklı duygulara sahip olmamız gibi. Sabah uyandığımda yorgun, okulda mutsuz, sinemada heyecanlı, eve gelince mutluyum; fakat yine de günün sonunda bunların hepsi benim. Sokakta gördüğümüz garip insanlar, bizimle dalga geçenler, bizimle kavga edenler, nefret ettiklerimiz, görme engelliler, bebekler, yaşlılar; farklı ülkelerdeki, farklı kültürlere sahip, farklı ten renklerindeki tüm insanlar da aslında biziz. Önce kendimizi, sonra tüm insanlığı sevmeliyiz. Bir bütün olmalıyız ve aramızdaki tüm sınırları, hem maddi hem de manevi olarak kaldırmalıyız. Kendi içimizde verdiğimiz savaşın yıllar sonra bize ölümcül etkileri olması gibi, aynı dünyada yaşayan insanların da birbirilerinden bu kadar nefret etmeleri ve savaşmaları da şuanda tahmin bile edemeyeceğimiz felaket derecesinde etkilere sahip olacak. Tarkan Ata Kan Yeni Fikirler Günümüzde eskiden yaşamış insanlara göre daha açık fikirli olduğumuzu düşünürüz. Bunu savunmak için kendimizce kanıtlarımız da vardır. Hepimiz büyük düşünürlerin zamanının oturmuş fikirlerine karşı çıkan fikirlerini yayımladığı zaman aldıkları tepkileri anlatan hikâyeleri biliriz. Bazen insanların eski zamanlarda ne kadar dar görüşlü olduğunu düşünür ve modern ve yeni fikirlere açık bir toplumun üyesi olduğumuza seviniriz. Günümüzde çoğu insanın eski zamanlardaki insanlara kıyasla daha açık fikirli olduğuna katılmama rağmen ne kadar daha açık fikirli oldukları sorusuna ilişkin görüşlerim son zamanlarda biraz değişti. Bu değişimde Edgar Allan Poe’nun 1848 yılında yazdığı Eureka adlı eserinin etkisi büyük. Kitap Poe’nun evrenin işleyişiyle ilgili düşüncelerini anlatıyor. Anlattığı şeyler Poe’nun yaşadığı dönemdeki çoğu insanın anlamsız olarak değerlendireceği düşünceler olmasına rağmen bazı tezleri oldukça mantıklı ve bilimsel olarak çağının üstünde olan fikirler içeriyor. Bu yenilikçi fikirlerin bir bilim adamından değil de bir yazardan çıkması oldukça ilginç. Öyle ki insanın yeni fikirlere bakış açısını sorgulamasına yol açıyor. Bilimsel teorinin eski çağlara göre çok daha gelişmiş ve tutarlı olduğu bir çağda yaşıyoruz. Belki de bu, insanların bilimsel olan her şeye kesin doğrular olarak bakmasına yol açıyor. Bazen insanlığın bilgi birikiminin kısıtlı ve sürekli bir gelişim içinde olduğunu unutuyoruz. Bu açıdan eski çağlarda yaşayan, yıldızların gökyüzündeki delikler olduğuna kendini inandırmış ve bu inancının kesinlikle doğru olduğunu düşünen insanlardan pek bir farkımız yok. Bildiklerimizi kesin doğrular olarak görmek bizi her ne kadar bilgili olsak da dar görüşlü bir insan yapıyor. İşin kötüsü bir konuda tecrübemiz arttıkça o konuya olan bağlılığımız da artıyor ve yeni düşünceleri kabul etmemiz de bir o kadar zorlaşıyor. Bu durum bir konuda bilgi sahibiyken, yani yaratıcılığımızın en çok işimize yarayacağı evrede, yeni fikirler üretmemize çoğunlukla engel oluyor. Yeni fikirlere açık olmak bazen gerçekten de zor. O güne kadar hep inandığımız “gerçekleri” geride bırakıp yeni ve henüz benimseme fırsatı bulamadığımız düşüncelere ikna olmamızı gerektiriyor. Bu bazen yeni düşünceleri yalnızca sorgulamamıza bile engel olmaya yetiyor. Yeni düşünceleri saçma ve mantık dışı olarak görmemiz de bu yüzden. Ve unutulmaması gerekir ki, insanların saçma ve mantık dışı olarak gördüğü bu fikirler, defalarca daha önceki fikirlerden daha gerçek ve daha doğru düşünceler olmuştur. Bu sebeple insanların yeni düşüncelere olan ön yargılı tavrının ister bilim, ister felsefe olsun her türlü düşünsel aktivitenin gelişimine büyük zarar verdiğini düşünüyorum. Peki bu durum nasıl düzeltilebilir? Belki insanlara küçük yaştan açık fikirli olmanın iyi bir şey olduğunu öğreterek başlamanın iyi bir çözüm yolu olduğunu düşünebilirsiniz. Ancak bu düşünceye katılmıyorum. Bence tarih boyunca insanoğlunun yeni düşünceleri kabul etmemekteki bu ısrarcılığı ancak bir yolla açıklanabilir: İnsan doğuştan dar görüşlü bir canlıdır. Bu yüzden yapabileceği tek şey bilinçli bir şekilde kendi dar görüşlü doğasından uzak durmaya çalışmaktır. Açık fikirli olmak insanın çocukken öğrenip sonra bilinçsiz olarak yapacağı bir şey değil, insanın kendisine sürekli olarak hatırlatması gereken bir meseledir. Tabii ki yazının en başında da söylediğim gibi insanların önyargılı olmamak konusunda geçmişe göre hiç gelişme kaydetmediğini idda etmiyorum. Sadece bu sorunu insanlığın henüz tam olarak aşamadığını söylüyorum. Bu yüzden yeni bir fikirle karşılaştığımızda “saçma” diyerek geçiştirmek yerine en azından fikir üzerinde biraz düşünürsek bilimi veya başka herhangi bir düşünsel bilgi birikimini zenginleştirebiliriz. Unutmamak gerekir ki insanlığı ileriye taşıyan şey eski ve oturmuş fikirlerin üzerinde düşünmekten ziyade, yeni fikirler üretmektir. Yiğit Ege Bayiz 21602582 Hazal Özkızıklı 21901521 Gökkuşağının Ardında Ötekiler. Kendimizi kattığımız grubun dışında bıraktıklarımız. Öte duranlar, uzakta kalanlar. Eğer ki bir grup ötekiler varsa karşınızda, bu iki şekilde gerçekleşmiş olabilir: Ya siz onları şu an bulundukları köşeye ittiniz ya da onlar sizi olduğunuz köşeye ittiler. Nasıl gelişmiş olursa olsun, size bir iyi bir de kötü haberim var. İyi haber: Artık kendinizi ait hissedebileceğiniz bir tarafınız var. Kötü haberse ayrımcılık denen hastalığın yeni bir türünün tam o an yayılmaya başlamış olması. İnsanoğlunun kendini tanımaya çalışması; yansımasını aynalarda görmesinden, hatta aynaların icadından bile çok önce başlamıştır. Bir bebeğin doğduğunda ayırt edebildiği iki renk siyah ve beyazdır (Pekçetin, 2015 sf.12). Bunlar insanoğlunun daha mağara adamıyken yaptığı içgüdüsel ötekileştirmelerle özdeşleştirilebilir: dost ve düşman, kadın ve erkek. Fark ediyorum ki bu iki ötekileştirme hala modern dünyada yıkıma yol açmaya devam ediyor. Sabahları avlanan, akşamları duvarlara resimler yapan, gece olunca yıldızlara bakıp kendisinden daha kudretli olduğunu umduğu o güce sonraki avında da ölmemek için dua eden ilkel insanın; yeni doğan bir bebeğin ilk cümbüşlü rengi görmesi gibi, içgüdülerinden bağımsız ilk ötekileştirmeyi yapması fazla uzun sürmedi. Üçüncü rengimiz: kırmızı (Güller, 2007). Zamanında akıttığı ve hala akıtmaya devam ettiği kandan şelalesine ithafen ırkçılığa kırmızı rengi yakıştırdım. İşte yazar, ötekiler derken rengin insanlarını kastediyor. Irkçılığın, tarih boyunca nasıl normalleştirildiğini ve köleliğin sahte romantizmini anlatıyor. Fakat kendisi de bu ötekilerden olan yazarın hayatından ve yaptığı araştırmalardan ilham alarak anlattıklarını okudukça ötekileştirmenin sadece ırkçılıkla sınırlı olmadığını hissettim. İnsanın doğası gereği her yerdeydi. İnsan her gün kendine aynada belki beş dakika bakıyor ama etrafındaki insanları saatlerce gözlemliyor. Bu tür bir durumda kaldığımızdan, kendimizi tanımlamak için önce ötekileri tanımlamışız. Tıpkı yazarın kitabında bahsettiği, ırkçılığa dikkat çeken o romanın Kafkas etnikliler tarafından yazılması ve bir numaralı okurlarının köle sahipleri olması gibi… Ne olmadığımı bilirsem, ne olduğumu da bilirim. Peki, bir öteki olduğum için neden yargılanıyorum? Ya da başkalarını benim gibi olmadıkları için neden kayırıyorum? Irkım, cinsiyetim, ailemin dini, nereli olduğum neden bu kadar önemli? Hatırladığım kadarıyla Orta Doğu’da mı Avrupa’da mı doğmak istediğim bana sorulmadı. Kadın mı erkek mi olmak istediğime karar vermedim. İslam kültürünün yaygın olduğu bir yerde mi yoksa agnostik bir aileyle mi büyümek istediğimi ben seçmedim. Tahmin ediyorum ki diğer insanlara da bu sorular sorulmadı dünyaya gelmeden önce. O halde neden birileri kendi seçimleri olmayan zararsız özelliklerinden dolayı öteki olmaya zorlanmalı ve acı çekmeli ki? Cevabı insanın aidiyet duygusunda yatıyor olmalı. Ne de olsa milliyetçilik akımının bu kadar başarılı olmasını başka bir şekilde özetlemek zor. Büyük imparatorluklardan kopan azınlıkların kendi devletlerini kurması da ötekilerin bu etiketlerini benimsediklerini gösteriyor. Aynısının modern bir örneği Katalanların bağımsızlık ilan etmek istemeleri olarak gösterilebilir. Bir şekilde ne kadar modernleşmeye çalışsak da kendimizi yine bu döngünün içinde buluyoruz. Babam, ikimiz bazı eşyaları tamir ederken bana hep eğer fazlasıyla güç uyguluyorsam ve sonuç alamıyorsam tornavidayı öteki yöne çevirmemi söylerdi. Eğer ötekileştirmeyi engelleyemiyorsak kısa vadede çözüm yolu olarak ötekilere saygı göstermeyi öğrenmemiz gerek. Saygı göstermemenin, kitapta bahsedilen zalimliklere göz yummak anlamına gelmesi an meselesi olabilir. İnsanlık geliştikçe tüm “renkleri” ayırt ediyor, her gün yeni bir tonu fark ediyoruz. O kadar çok etiket üretiyor ve o kadar çok ötekileştiriyoruz ki… Fakat insanlık tarihi kadar büyük bu sorunu çözebilmek için tüm renklerin gökkuşağının oluşmasında elzem olduğunu anlamamız ve renklerimize, yani farklılıklarımıza saygıyla yaklaşmayı öğrenmemiz gerekiyor. Sonuçta bu dünyayı birlikte renkli hale getiriyoruz, tüm ötekilerle beraber. Kaynaklar: Dr. Fzt. Serkan Pekçetin “Prematüre Bebeklerde Duyu Bütünleme Müdahale Programının Duyusal İşlemleme, Emosyonel ve Adaptif Cevaplar Üzerine Etkisi” Hacettepe Üniversitesi Sağlık Bilimleri Enstitüsü Ergoterapi Doktora Tezi: Ankara Güller, E. (2007) “Sağlık Yapılarında Renk Olgusunun Özel Dal Hastaneleri Hasta Yatak Odası Örneklerinde Araştırılması” Yüksek Lisans Tezi, Dokuz Eylül Üniversitesi Fen Bilimleri Enstitüsü: İzmir DAMLA ARSLAN İnsanlık Yozlaşmış Ellerde Gücün tanımı sözlüklerde, “fizik, ahlak, ve düşünce yönünden bir etki yapabilme veya bir etkiye dayanabilme yeteneği” olarak ya da “sınırsız ve mutlak nitelik” olarak geçmektedir. Ama bugünlerde yaşanılanlara bakılırsa güç bir bireyin ya da bir topluluğun istediği her şeyi, istediği yerde, istediği zaman yapabilme özgürlüğü anlamına geliyor ve bu insanoğlunun en zayıf noktasıdır çünkü asla daha güçlü olma isteğine karşı koyamaz. Gücün çeşitleri vardır; aşkın gücü, zihnin gücü, para gücü… Bu birbirimizle yarıştığımız dünyada ise en çok paramızın gücünü konuştururuz. Peki güç ne için kullanılır? Bugün ülke yöneticileri ellerindeki güçle ne yapıyorlar? İşte “Kralın Tüm Adamları” filmi siyasete atılan bir adamın nasıl değiştiğini neler yaptığını anlatıyor. Willie Stark’ın güçle imtihanını izliyoruz. Güç ve yozlaşmak kelimeleri yan yana gelince insanın aklına, Lord Acton olarak bilenen İngiliz siyasetçinin “Güç yozlaştırır, mutlak güç mutlaka yozlaştırır.” lafı geliyor. Evet güç yozlaştırır, çünkü yozlaşmış bir beyin ile kritik kararlar veririz ve bu kararların doğruluğunu savunuruz. Yozlaşmak, insanın duygularını bastırmasına yardım eder ve kararlar, başkası için ne kadar acı verici olursa olsun uygulamaya konulur. Bir komutan düşünün, savaş halinde askerlerinin ölmesi ve yaşaması onun vereceği emirlere bağlıdır ve herhangi bir askere bir yakınlık hissederse bu kararı vermekte zorlanır çünkü empati kurar ve merhamet hisseder. Aynı şey ülke yöneticileri için de geçerlidir ama onların oyun alanları daha acımasız, kuralları daha serttir. Onların elindeki mutlak güçtür ve bu güç, ne devletin tüm organlarını kendi elinde toplamak, ne de halkın her kanadına hitap etmektir; mutlak güç, bir devleti yönetirken, senin koltuğuna oynayacak, gitsin diye dört gözle bekleyecek, politikalarını sevmeyen, seninle aynı çerçeveden dünyaya bakmayan, ayrıca seni olabildiğince iyi halde tutmaya çalışan ve aynı zamanda halkın tepkilerine kulak asmanı sağlayacak herkesi ve her şeyi devre dışı bırakmandır. İşte bu noktada herkesten ayrılır herkesi ayırırsın. Güç insanı yozlaştırırken herkesten ayrı tutar, diğer insanlara karşı kapalıdır çünkü daha rahat edebilmelidir. Kimsenin bireysel olarak görüşlerine önem vermez çünkü daha rahat karar vermelidir. Güç her zaman daha fazlası için teşvik eder. Hep en fazlası istenilir ve elde edilir. İşte bu yüzdendir ki en güçlü olmak için hep cana kıyılır. Önceden sadece toprak kavgası olarak yapılan savaşlar şimdi bir ülkenin ekonomisi çökertilerek, iç karışıklıklara neden olunarak ya da o ülkeyi kendilerine mecbur bırakılarak yapılıyorlar. İşte bu yüzdendir ki bu insanlar sadece kendi ülkelerinin değil; dünyanın da geleceğini ellerinde tutuyorlar. Peki nereye gidiyor geleceğimiz? Maalesef ne bizim ne de geleceğimizin ilerleme kaydettiği yok aslında, sadece kendini ve taraftarlarını düşünen yöneticiler, bir gün kullanılır umuduyla geliştirilen nükleer silahlar, kutuplaşmayı artıran organizasyonlar ve daha niceleri var. Hep kavgalar, hep savaşlar. Yozlaşmış yöneticiler gördükçe yozlaşmış insanlar haline geldik, fanatik olduk, bizden iyisini bizden güçlüsünü istemez olduk, her zaman savaş haline hazırlıklı olduk. Olduk da ne oldu? Pir Sultan Abdal’ın dediği gibi “Demiri demire vurdular, biri sıcak biri soğuktu. İnsanı insanla kırdılar, biri aç biri toktu.” İşte tam da böyle oldu. Ne ülke içinde ne de dünya üzerinde herhangi bir yerde güçlü-zayıf ayrımına ve bunun sonuçlarına engel olunamadı. “Kralın Tüm Adamları” filmi, bu noktada bize, bir liderin gücünü nasıl kullandığını gösteriyor. Willie Stark aslında zengin olmayan, öğretmen karısıyla insanları aydınlatmaya çalışan ama bazı nedenlerden ötürü siyasete giren ve gerçekten “eşitlik” getirmek için çalışan, zengin ve güçlü otoriteler bakımından sevilmeyen bir adam haline geliyor. Ama maalesef her ne kadar güzel şeyler yapıp sınıf ayrımını kaldırmaya çalışsa da gücün yozlaştırıcı etkisinden kurtulamıyor. Gücünü kadınlar üzerinde kullanması, kendisini desteklemek zorunda bıraktığı hukuk adamları yine kendisiyle çalışmaları için insanları zorlamaları ve daha niceleri… Bugün bunun gibi politikacılara, hükümetlere fazlasıyla rastlıyoruz ama durumumuz daha kötü çünkü bir sürü insan ya ölüyor, ya açlık çekiyor, ya da sefalet içinde yaşıyor. Ama hiçbir şey için geç değil. Hepimiz insan olmayı hatırladığımız, fanatiklikten vazgeçtiğimiz gün, hırslarından arınmış, elindeki gücün farkında olan ve bu gücü sadece insanlar için kullanan yöneticiler seçtiğimizde her şeyin daha iyiye gittiğini göreceğiz. Birbirimize, farklılıkları gözetmeksizin yaklaştığımızda her şey daha umutlu olacak. Kaynakça Zaillian, Steven. Kralın Tüm Adamları. 2006. Abdal, Pir Sultan. https://tr.wikiquote.org/wiki/Pir_Sultan_Abdal Acton, John D. http://www.phrases.org.uk/meanings/absolutepower-corrupts-absolutely.html BARAN KIRDAR 21703982 DEVLET YIKMA SANATI “ Kral Krezüs-nam-ı diğer Aslan Kral-, yüce bilge Solon’a devletini ayakta tutabilmek için ne yapması gerektiğini sorar. Bilge Solon, kimsenin beklemediği bir cevap verir. Bir ülkeyi ayakta tutan şey askerler değil, zaferler değil, yalnızca ve yalnızca culturadır; gelenek ve sanatla yükselmiş bir culturaus”(İskender Pala 2017: 26). Peki, cultura ya da kültür nedir? Toplumların kendilerine özgü olan ve geleceğe aktardıkları her türlü maddi ve manevi değerin birleşimine kültür denir. Kültürün çok genel ve kısa bir tanımı olsa da içeriği uzun bir kıyı şeridindeki kumsal misali geniş ve yoğundur. Eski bir köydeki evlerin mimari yapısı da kültüre dahildir. O evlerde yaşayan insanların konuştuğu dil de. Ancak kültür maddi bir değer olmaktan ziyade manevi bir oluşumdur. Bir toplumda yaşayan bilgeler ve sanatçılar, düşünce ve hayal dünyalarından kopup gelen malzemelerle bir tuval yaratırlar. Yaşanmış her ömür dahil olduğu toplumun kültür tuvaline bir damla boya izi bırakır. Bu sayede içi boş olan bu tuval çok değerli bir tabloya dönüşür. Ne yazık ki günümüzde kültürün değeri anlaşılmamakta. İnsanlar kültürün ne olduğunu bile bilmemekte. Kültürün ve sanatın karın doyurmayacağı, ülkenin gelişmesinde ve devamlılığında bir etkisinin olmadığı gibi bir yanılgı içerisinde bulunmaktayız. Oysaki, bir toplumun ruhunu en iyi hatta sadece kültürü yansıtır çünkü tarih sadece savaşlardan ve anlaşmalardan ibaret değildir. Tarihi kazananlar yazar, bu yüzdendir ki sadece tarih kitaplarındaki zafer ve ihtişam gerçeği yansıtmaz, yansıtamaz. Gerçeği yansıtan, o toplumun sanatı ve kültürüdür. Florence Kralı’nın sarayı ve ordusu mudur gerçek? Yoksa, Floransa’da doğan Leonardo Da Vinci’nin Mona Lisa tablosundaki huzur ve sadelik mi? Selçuklu Sarayı’nın ihtişamı, kudretli vezirleri ve entrikaları mı Türk toplumunun gerçek yansımasıdır? Yoksa, Mevlana Celaleddin Rumi’nin “Ya olduğun gibi görün ya da göründüğün gibi ol” öğüdü mü Türk toplumunu gerçekten yansıtır? Kültür, soyut bir kavramdır. Bir ülkeyi ayakta tutmasını beklemek gerçekten büyük bir hata olur. Eğer bir ülkenin, bir toplumun yok olmasını o ülkenin başka devletlerce ele geçirilip insanlarının öldürülmesi olarak görürsek. Bilge Solon’un Aslan Kral’a da dediği gibi toprak kaybedildiğinde geri kazanılabilir, askerler ölünce yeniden ordu kurulabilir ama kültür kaybedilirse ruh kaybolur ve devlet sadece bir kuruma, vatan da sadece bir toprak parçasına dönüşür. İnsanların mağaralarından çıkıp birleştikleri günden bugüne kadar binlerce devlet kurulmuştur. Günümüzde ise sadece 193 tane devlet bulunmaktadır. Bu geçmişte kurulan bütün devletlerin yıkıldığı anlamına mı gelir? Böyle bir anlayış hem tarihe hem sanata hem de gerçeğe aykırıdır. Antik Yunan Şehirleri, artık var olmadıkları için Sokrates, Eflatun ve nice diğer filozofun fikirlerinin de var olmadığını söyleyebilir miyiz? Mısır Firavunluğu yıkıldığı için Mısır’daki piramitlerin de yıkıldığını söyleyebilir miyiz? Hayır, söyleyemeyiz çünkü devletler ve toplumlar sadece unutulduklarında yok olurlar. Arkalarında kendilerine has değerler bırakan toplumlar asla yok olmazlar. Bugün bile bazı insanlar Babil’in Asma Bahçelerinden bahsediyorsa Babiller yok olmamış demektir. Geçmişten beri devletler birbirlerine bir üstünlük kurma çabası içindedir. Bunun bir sonucu olarak devletler bir silahlanma yarışı içine girmiştir. Bu yarış devletlerin birbirinden ölümcül silahlar üretmesiyle sonuçlanmıştır. Bu yüzden, günümüzde devletler birbirlerine savaş ilan etmekten çekinmektedir. Ancak, günümüzde çok daha yıkıcı ve yok edici bir savaş gücü kullanılmakta: Kültür Emperyalizmi. Daha yok edici diyorum çünkü toplumda yaşayan insanları öldürmüyor ya da esir almıyor. Toplumun kendisini yok ediyor ve kendisine has bütün özelliklerini sıfırlıyor. Ne yazık ki kültürün önemini kavrayamamış ülkelere karşı hem içeriden hem de dışarıdan bir kültür savaşı açılmış durumda. Bu ülkeler yabancı filmler, diziler ve programlarla dışarıdan saldırıya uğramış durumdadır ancak sadece bu saldırının bir toplumun kültürünü kaybetmesine yol açması mümkün değildir. Tiyatroların kapatıldığı, sergilerin yağmalandığı, heykellerin yıkıldığı bir ülke içeriden kendi kültürüne darbe vurur ve bir toplum ancak kendi kendisine vurduğu darbelerle yok olur. KAYNAKÇA Pala, İskender (2017). KARUN ve ANARŞİST. İstanbul: Kapı Yayınları. . ZEYNEP DOĞRU "1RENKLİ GERÇEKLER SİTESİ Hayatının hangi döneminde olursa olsun aldığı kararlardan vazgeçmeyen, zevkleri hiç değişmeyen pek çok tanıdığım var. Ben hiçbir zaman o insanlardan biri olmadım. Hatta ailemdeki pek çok büyüğün özellikle de annemin dediği gibi maymun iştahlı bir insanım. Evet, bazen çok yapmak istediğim bir aktiviteyi ertesi gün yapasım gelmiyor ya da kesinlikle bu en güzeli dediğim bir şeyi ertesi gün beğenmediğim de çok olmadı değil ama bana sorsalar sen maymun iştahlı mısın diye, maymun iştahlıdan ziyade kararsız olduğumu söylerim. En kararsız olduğum konulardan biriyse şu klasik Türkiye dışında bir yerde yaşamak istesen bu neresi olurdu sorusu. Bir dönem Japonya’da yaşamak için her şeyi yapabilirdim, daha sonra favorim İtalya’da küçük bir kasabaya dönüştü, şu aralar ise yeni favorim Norveç diyebilirim. Benim yeni gözde yaşanacak ülkemin Norveç olması bir yana dursun, çoğu boş vaktimde yaptığım gibi internette gezinirken bir fotoğraf çarptı gözüme. Önce çok beğendim, sonra biraz afalladım, doğrusunu söylemek gerekirse gözlerime inanamadım, en son olarak da acaba ben mi fazla dramatikleştirdim bu olayı diye düşünüp arkadaşlarıma gösterdim fotoğrafı. Onlar da benim gibi tepki verince rahatladım biraz. Beni ve arkadaşlarımı bu kadar şaşırtan fotoğraf ise işte bu. "2İlk başta çok beğendim bu resmi çünkü Norveç’te tam olarak hayalini kurduğum ve yaşamak istediğim evlere benziyorlardı. Sonra afalladım. Bunun nedeni ise fotoğrafı çekenin Mehmet Pehlevan adında bir Türk olmasıydı fakat sonuçta yurtdışında da Türkler yaşayabilirdi. Şaşırmam daha önce de belirttiğim gibi çok gecikmedi. Fotoğrafın detaylarını okuduğumda bu güzel manzaranın çekim yerinin İstanbul Beykoz olduğunu öğrendim. Arkadaşlarım da bana katılıp kesin İskandinav ülkelerinden biridir dediğinde, onlarla birlikte gözlerime inanamamaya devam ettim. Bu manzaranın bende bu kadar şaşkınlık yaratması İstanbul gibi bir şehirde bu kadar naif, o herkesin bildiği kasvetli büyük şehir havasından uzak bir sitenin olamayacağını düşünmem diyebilirim. Çünkü benim için İstanbul, bulunan her boş alana bir plaza, bir gökdelen dikilmeye çalışılan, sokaklarında kendimi çok fazla güvende hissetmediğim, karmaşasıyla, kalabalığıyla beni yoran, bir yerden bir yere acele acele yetişmeye çalışan soğuk nevale insanların bulunduğu bir metropol demek. Mehmet Pehlevan’ın çektiği fotoğrafın tıpatıp zıttı kısacası. Düşününce fazla önyargılıymışım demek ki diyorum. Kitapları kapağına göre yargılamamamız gerektiği gibi, şehirleri de siluetlerine göre yargılamamak gerekiyormuş. Hatta soğuk nevale diye nitelendirdiğim o insanları bile… Tüm günlerini takım elbiseleriyle geçiren, topuklu ayakkabılarını bir an olsun ayaklarından çıkarmadığını düşündüğüm, siz diyin siyah ben diyeyim gri tonlarından başka bir renk bilmeyen ve bana samimiyetsiz gelen bu insanların içten içe renkli bir kişiliği olabileceği fikrini yeşertti bende Beykoz’daki bu sevimli site. Karşı yakaya geçerken vapurda gördüğümüz, yüzlerini telefonlarındaki elektronik postalardan alamayan ciddi insanlar, ellerindeki evrak çantaları ile koştura koştura sabahki toplantısına yetişmeye çalışan iş adamları… Olağan bir günde bu kişileri gördüğümüzde "3hiçbirimizin aklına gelmez bu insanlardan bazılarının sabah rengarenk evlerinden çıkıp gelmiş olabileceği. Büründükleri o gri maskelerin altında Beykoz’daki bu sevimli site gibi bir gökkuşağı olabileceği fikri ne kadar şaşırtıcı olsa da aynı zamanda bir o kadar da öğretici. Bana ve benim gibi düşünen herkese, önyargılı bir yaklaşımın, dış görünüşüne bakarak bir durum, bir mekan ya da bir insan hakkında fikir sahibi edinmenin ne kadar yanıltıcı olabileceğini öğretiyor Mehmet Pehlevan’ın ölümsüzleştirdiği bu kare. Karanlık perdelerini kaldırdığımızda İstanbul’un içinden bile rengarenk bir İskandinav ülkesinin çıkabileceğini gösteriyor… Kaynakça: Pehlevan, Mehmet. İstanbul. 26.10.2015. < http://www.fotografturk.com/2013-en-iyi-fotograﬂar-iste-mukemmel-fotograﬂar-t24912s1 > BENLİĞİMİZİ KEŞFETMEK Özgürlüğünüzün, hayatınızın kontrolünün başkalarının elinde olduğunu düşündüğünüz oldu mu? Birçok canlının aksine, insan doğduğu andan itibaren birilerine muhtaç olarak yaşamaya başlar. Henüz yeni doğmuş bir bebekken beslenebilmek, sevgiyi hissetmek, yaşamsal faaliyetlerimizi sağlayabilmek için ebeveynlerimize bağımlıyızdır. Fakat zaman geçtikçe bu bağımlılığımız azalmaya başlar, örneğin ilkokul çağına gelmiş bir çocukken yemeğimizi kendimiz yiyebilmeye başlarız, eylemlerimizin birçoğunu kendimiz gerçekleştirebiliriz, fakat bir noktada hala ailemize bağımlıyızdır. Ailemize, ebeveynlerimize olan bağımlılığımız zaman geçtikçe azalır ve bir gün ortadan kaybolur. Artık onlara bağımlı değilizdir fakat insan doğası gereği kendini bir şeylere veya birilerine bağlı hissetmek ister. İşte tamda bu noktada Jorge Bucay ‘Kendine Giden Yol’ adlı kitabında sağlıksız bir biçimde kendimizi çevremizdeki insanlara, onların ilgisine veya sevgisine bağımlı hale getirmek yerine kendimizi keşfederek ‘kendine bağımlı’ olma olgusunu benimsemekten bahsediyor. Jorge Bucay kitabında kendine bağımlı olma olgusunu farklı örneklerle açıklıyor. Bu örneklerden bir tanesinde insanın verdiği kararlarda, seçtiği yollarda kendine bağımlı olması ve bu sayede seçimlerinin sorumluluğunu üstlenebilmesinden bahsediyor. Yaşadığım bu hayatın bana ait olduğunun ve bir birey olduğumun farkına vardığım günden beri kendimi geliştirmek, kendimi keşfetmek için çabalıyorum ve bu kitabı okurken kendine bağımlılık olgusuna sahip olduğumu fakat bazı noktalarda bunu yanlış şekilde yönettiğimi fark ettim. Kitapta şöyle bir cümle geçiyor ‘Eğer kendimi eleştirel bir bakış açısından aramaya başlarsam, kendimi asla tanıyamam.’ , ve işte bu cümle tam olarak benim yaptığım yanlıştan bahsediyor. Hayatım boyunca attığım her adımın sorumluluğunu üstlenmeyi bildim, yaşadıklarımla ilgili kendimden başka kimseyi sorumlu tutmadım fakat yaptığım en ufak hatada kendimi gereğinden fazla cezalandırdım. Yaptığımın hata olduğunu fark ettiğim anda kendimi aşağıladım, kimi zaman salak olduğumu düşündüm, ‘Nasıl başaramadın?’ , ‘Nasıl böyle bir hata yapabildin?’ gibi sorularla köşeye sıkıştırdım kendimi. Bu kitabı okurken fark ettim ki hatalarımın sorumluluğunu üstlenebiliyorum bu oldukça iyi bir şey ve eğer yaptığım bu hatalar karşısında daha kabullenici, daha yumuşak bir tavırla durabilirsem işte o zaman kendimi keşfetmem ve hayatımı kontrol etmem çok daha kolay olabilir. Kitaptaki etkileyici bir diğer örnekte ise aslında her yıl yeni bir yaşa sahip olsak bile, benliğimizin değişmediğinden bahsediyor Jorge Bucay. Bir diğerinin aksine kitaptaki bu örneği okurken tam olarak kendi doğrularımla, inandıklarımla karşılaştım. Her yıl bir yeni yaşa adım atıyor olsak da geçmişteki benliğimizi, bizi biz yapan korkularımızı, mutluluklarımızı, deneyimlerimizi, anılarımızı geride bırakmıyoruz. Yeni yaşımızda onlara bir yenilerini ekliyor ve kendimize keşfedecek yeni benlikler katıyoruz. Aklınıza şöyle bir soru geliyor olabilir ‘Madem geçmişimizi beraberimizde yeni yaşımıza taşıyoruz o halde nasıl bağımsız olabiliriz, nihayetinde içimizdeki çocuk ancak birilerine bağımlı olarak yaşayabiliyor.’ Evet, haklısınız ve işte tam olarak bu nokta Jorge Bucay’e tam anlamıyla katıldığım nokta. İçimizdeki o çocuk yine içimizdeki yetişkin bize bağımlı olarak yaşamaya başlıyor, bu sayede tam olarak ‘kendine bağımlılık’ olgusunda yaşıyoruz. Ne içimizdeki çocuğu kaybediyoruz ne de onu başkalarına bağımlı halde bırakıyoruz. Bana sorarsanız insan işte tam olarak o zaman gerçekten kendini buluyor, çünkü düşünsenize doğduğunuz günden beri sizi siz yapan şeyler hala sizinle, hala içinizde o saf ve temiz duygulara sahip çocuk yaşayabiliyor çünkü siz onun ihtiyacı olan bağlılığı ona yine kendiniz veriyorsunuz. Öte yandan artık olgun bir birey haline geliyorsunuz, düşünebiliyor mantığınızı kullanabiliyorsunuz. Ve kendinize bağımlılığınızın sonucunda insanları ve kendinizi o tertemiz, çocukça duygularınızla seviyor; bir yandan da mantığınızı, olgunluğunuzu ve tecrübelerinizi kullanarak karar verebiliyor, seçim yapabiliyor ve en önemlisi tüm bunların sorumluluğunu alabiliyorsunuz. İşte bu yüzden ben insanların sevgisine, düşüncelerine bağımlı yaşamaktansa kendime bağımlı, kendi kararlarını verebilen, kendini sınırlarını çizebilen, içindeki çocuğu ve sınırsız sevgiyi kaybetmeyen bir birey olarak yaşamayı seçiyorum. Bu yolda kendimi keşfediyor ve keşfetmeye devam etmek istiyorum. Kaynakça: Bucay, Jorge. Kendine Giden Yol (2015) Alpay AŞAN 21301246 GÖKYÜZÜ MASMAVİ Mutlulukla acıyı harmanlıyor Anday, yaşamla ölüm arasındaki o belli belirsiz çizgiyi daha da müphem kılıyor su gibi duru, zamandan ve mekândan arınmış, berrak şiirleriyle. İçtimai mevzulardan dem vuruyor arada bir, “memleketin yükselişinden” işsizliğin insan ruhu üzerindeki tesirine kadar o döneme dair ne varsa yansıtıyor okuruna, ikindi güneşinin kör edici ışıklarını insanın gözüne savuran lakayt bir ayna gibi. Mutluluk şiirleriyle başka diyarlarda buluyor kendini insan, yalan kadar tatlı, insan kadar sahte diyarlarda. Kırkikindilerine hasret yeşilin üzerine öğle vakti düşen gölge misali miskin ve yalancı bu şiirlerin dizeleri. Bir binanın gölgesi gibi değil de yalnız ama devasa bir bulutun gölgesi gibi. Betonun toprağı boğuşu kadar gaddar ve dürüst olsalardı keşke. Güvercinlerin boğuk sesleri fayda eder mi artık? Âdem evladı kendine nankör doğmuş bir kere. Ne var yani bu kadar insan ölmüşse? Sevmediler mi öncesinde, dinlemediler mi kuş seslerini sanki? Toprağın her daim yeri vardır elbet, yaşlı ve hain varlıklara bile. Bunca izmarite kucağını açmış kolay mı? Ulu çınarlar nefesini keserken çizgilere basmayı veya basmamayı henüz unutmamış küçük ve güleç adamların, onlara haber vermemiş buluşacaklarını durgun ve sonsuz günlerde. Aksi günahmışçasına inanılan masallar anlatmış onlara, güze ve kışa yabancı dünyalar yaratmış gözleri önünde. Ben de inanırım o masallara kendime inanırmışçasına, gökten zembille inmedim ne de olsa. İnanırım Anday’ın her şiirine, ona güç gelse de yalan söylemek iki mısralığına. Kendimi bildim bileli tembel olmuşumdur zaten, bir işsizin ıslığı gibi özgür olmuşumdur ya da özgürlüğün elleri, Oktay Rıfat dizelerinde olduğu gibi. Böylesi vurdumduymazlığın da bir gün son bulacağını nasıl bilirdim sonra, hatırlatmasaydı Anday, onca güzelliğin arasına mahir bir şekilde sıkıştırdığı ölüm kokan mısralarıyla: Konuşmak yok artık bu yerde Yolculuk hevesi, avarelik yok Evine, toprağına bağlı herkes Muharebe derdi, para derdi yok Bulutlara veda vakti geliyor yavaş yavaş ama önceki huzur yok artık bu karanlıkta, önceki sıcaklık yok. Huşu ile örgü ören yaşlı insanları anımsatıyor bu karanlık. Fakat çizgilerimiz neden bu denli belirsiz? Düşüncelerden kaçmak bu kadar kolay mı olmalıydı rüzgârla yaprakların dans ettiği böyle bir günde? Deniz kokusundan uzakta olanın artık bütün yanlışlar, koşmayı unutan bedbaht yaratıkların, kirpiklerinin güneş ışığına yenik düştüğü anlarda bile. Hududu yok olmuş göğün ve dağların, turuncuyla mavi arasında kalmış hayallerimiz, ufuk çizgisi kararlı ve mağrur, ayın atalarımızı andığı yerlerde. Usulca fısıldıyor sonraları gece, eğilip kulağıma Tarancı mısralarını, kendimi bulduğum İstanbul semtlerinde: Eğilmiş üstüne gökyüzü masmavi Bir anne şefkatine müsavi Alpay AŞAN 21301246 Doğmuşuz bir kere, ne manası var hayatın “yâran rindan-ı kirâmdan” olmayacaksa? Böylesi uzun sokaklarda elbet solar karanfiller, elbet kaybolur kaldırım taşları. O zaman ne yapacak peki bu müdara yoldaşları? Geçecek mutlaka süslü bir şair mahallelerinden yalnız Pazar akşamları. Kim bilir belki de dinlerler bir gün sessizliği durgun bir kıyı şehrinden veya duyarlar ağaçların rüzgâra fısıldadıklarını. Aynadaki aksi bile değişirken fikirlerin ve mütevazı sözcüklerin, hor görmezler herhâlde bu lütfu, unutmazlar yaşayamadıklarını. Mutluluğa gark ediyor Anday okurunu, kaleminden dökülen muazzam mısralarla. Sayfalarca tasvir edilemeyecek konuları birkaç dizeye sığdırıyor mahir ellerle, bu yönde istidat sahibi her Türk şairi gibi. İnsan muhayyilesinin hududunu sündürüyor şiirlerini süslediği benzetmelerle. Sorunlarından bahsediyor memleketin mizahi bir dille, unutulmamasını sağlıyor bazı gerçeklerin. Şiirde dönemin yeni soluğunu en somut hâliyle okura sunuyor. Mert Nakışlı 21300671 Turk 101 / 20 Başak Berna Cordan Ödev 6 9 Aralık 2014 ÜŞÜYENLER, ÜŞÜYENLERDEN BAHSEDENLER VE BAHSETMEYENLER Ülkemizde kimi yazarlar, şairler ya da sanatçılar medyanın göz bebeğidir, kimilerini ise ancak kendi çabalarınızla okuyabilir ya da dinleyebilirsiniz. Özellikle son yıllarda hükümet yanlısı olmayan sanatçılarımıza karşı büyük bir karalama politikası başlatılmış durumda. Günümüzde nasıl Uğur Dündar, Yılmaz Özdil gibi yazarlar ve köşe yazarlarını birtakım asılsız suçlamalarla yok etmeye çalışıyorlarsa geçmişte de aynı bugünkü gibi Sabahattin Ali, Nâzım Hikmet ve Can Yücel için karalama politikaları boy göstermiştir. Bizim kuşak ise devletle sorunları olduğu için hiçbir zaman okul müfredatlarında öğretilmeyen gerek Nâzım’ı gerek Ali’yi kendi kendine öğrenmeye çalışmıştır. Bu açıdan Ali’nin yeri bende hep ayrı olmuştur. Sabahattin Ali’nin Yeni Dünya adlı kitabındaki beş öyküden benim en çok beğendiğim Ayran olmuştu. Çok sürükleyici ve etkileyici bir öykü olan Ayran’da Hasan isminde babasız bir çocuğun, çocuğun annesinin ve kardeşinin hayatı anlatılıyor. Hasan’ın annesi, başka köylere, Sabahattin Ali’nin tabiriyle “el yanına” çalışmaya gider ve iki üç günde bir ancak eve gelir. Hasan ise kardeşlerine bakmak NAKIŞLI, 2 için köye iki saat uzaklıkta bulunan istasyona ayran satmaya gider. Yine tren yolcularına ayran satmaya istasyona gittiği soğuk bir kış günü, sabahtan akşama kadar hiçbir şey satamadan geri dönmek zorunda kalır. Sabahattin Ali kitabında, Hasan’ın dönüş yolculuğunu şöyle anlatıyor: “Küçük Hasan dizlerinin artık kendini taşıyamayacağını hissetti. Korku her tarafını bağlamıştı. Çıplak ayaklarının cıvık çamura her batışında çıkardığı ezik ses, sırtına bir kamçı gibi iniyor ve korkusunu birkaç misli arttırıyordu. Boğazına bir şeyler tıkanmıştı. Çatlak elleriyle gözlerini silerek ileri bakmak isterken dizlerinin üstüne yuvarlandı.” (Bütün Öyküleri-PDF, Ali, 25) Ayran’ı okurken Ali’nin üstün betimleme tekniği sayesinde yoksul köy hayatının zorluğunun, mutsuzluğunun ve çaresizliğinin içimde uyandırdığı üzgünlük ve acı gerçek anlamda dayanılmaz olmuştu. Ben, kendi halinde geçinen, orta seviye, memur bir ailede büyüdüm, ancak gözlerimi kapatıp çocukluğumu düşündüğümde annemin ne kadar üzerime titrediğini hatırlıyorum. Karanlık olduktan sonra evin etrafından ayrılmama asla izin vermezdi, sabahları okula yürümemi istemezdi. Bir de Hasan’ı düşünüyorum, Hasan benim gözümde öyküde geçen, hayali bir kişilik değil, gerçek hayatta var olan, eğer şanslıysa kar boyunun iki metreyi geçtiği soğuk kış günlerinde terlikle okula gitmeye çalışan, şanssızsa kilometrelerce yürüyüp soğukta, karanlıkta peçete satmaya çalışan biri. Hasan gibilerin hayatlarını düşündükten sonra gerçekten kendi çocukluğum mükemmel ve sorunsuzmuş diyorum. Sabahattin Ali’yi ve onun öykülerini sanırım bu yüzden çok seviyorum. Gerçekleri, çok acı da olsa, en saf haliyle önüme serdiği için, ezilenin sesi olduğu için, popülaritenin değil, yoksulun yanında olduğu için çok seviyorum. Ayran, benim çok sevdiğim bir örnekti sadece. Ali, tüm öykülerinde mutlaka ezilmiş, sindirilmiş, bastırılmış, yoksul, geçinemeyen kesimden söz eder. NAKIŞLI, 3 İşin en garip yanı ise bin dokuz yüz kırk üç yılında yazdığı Yeni Dünya’da bahsettiği hemen hemen tüm sorunlar günümüzde aynen duruyor. Daha da acısı bugün onlardan bahsedilmiyor bile… Kimimiz kaç odalı olduğu belli olmayan bir sarayda altın varaklı bardaklarından zemzem suyunu yudumlarken, kimimiz ise yazın sıcakta eriyen asfaltta, kışın karda buzda, yalın ayak su bulmaya çalışıyor. Bizim görevimiz ise Sabahattin Ali gibi toplumsal gerçekleri net ve yalın bir şekilde gözler önüne seren yazarları okumak, anlamak ve anlatmak olmalıdır. Her ne kadar çoğu otuzlarında, kırklarında öldürülmüş olsalar da mezarlarında rahat etmelerini sağlamak için düşüncelerinin ölmediğini göstermeliyiz. Bin dokuz yüz kırk üç yılında olduğu gibi iki bin on dörtte de ezilenin yanında birilerinin olduğunu göstermeliyiz. Kaynakça: -http://tr.wikipedia.org/wiki/Sabahattin_Ali -http://vetiyatro.blog.com/files/2010/06/SABAHATT%C4%B0N-AL%C4%B0-B%C3%BCt%C3%BCn-%C3%96yk%C3%BCleri.pdf Acılarını Resmeden Kadın Frida Kahlo’nun yaşam öyküsünü Frida filmi ile anlatan Julie Taymor’un bu eserini kaç kere izledim bilemiyorum. Frida benim için çok özel bir karakterdir. Ayrıca kendisinden ilham aldığım yönleri var. Hayatı sıkıntılarla geçen bir kadının, günün sonunda düşündüğümüzden çok daha fazla şeye katlanabiliriz gibi bir bakış açısına sahip olabilecek kadar da güçlü bir karakter olması Frida’yı benim için inanılmaz özel biri yapıyor. Aynı zamanda dik başlı, asi yaradılışlı, babasıyla olan sağlam ilişkisi ile kendine güvenerek büyümüş ve kendi istediklerini yapabilen bir kadındır. Maskülenliği ile kadınlığını birleştirebildiği bir tarzı vardır. Düşünceleri ve duyguları için yaşamış oluşu, anaç tutumları, hayatını tablolara işleyiş biçimi hepsi dengededir. Bu güzel özelliklerinden dolayı, Frida benim için örnek alınacak bir karakter olmuştur. Hayata her şeye rağmen tutkuyla bağlı bir kadını izledim film boyunca. Kendisini yatağa bağlayan hastalıklar geçiyor başından. Yılmadan kendini resme veriyor, kendisinin ilk resim sergisine ambulansla gidiyor, iyileşiyor, çiziyor, geziyor, eğleniyordu. Hayatta ne yaşarsa yaşasın keyfini çıkarmaya bakıyordu. Acılarını bile geniş hayal gücüyle ve estetik zevkiyle tablolara dökebilmiş. Sadece sanat camiası değil ideolojik topluluklar, tarih, moda dünyası kendisinden ilham almış. Kendine özgü bir kadın olması herkesin farklı açılardan dikkatini çekiyor haliyle. Ben Frida’nın dik duruşunu çok seviyorum. Giyimini, kullandığı renkleri, estetik bakış açısını, olayları algılayış biçimini, insanlara değer verme biçimini çok seviyorum. Ama en çok hayata yenilmemiş olması hoşuma gidiyor. Başına ne gelirse gelsin tüm kötü olayların enkazlarının altından bir süre geçtikten sonra sapasağlam çıkıyor. Çünkü karşı karşıya kaldığı zorluklar yüzünden pes etmesi için yaşam enerjisi çok fazla. Ne yaşamış olursa olsun ister fiziksel acı çeksin, isterse aşk acısı onu hiç karamsar veya depresyonda karanlıklar içinde görmedim. Pes ettiğim zamanlar olunca hep Frida’yı hatırlarım. Mesela üzerine çalıştığım bir programlama projem vardı. Her gün saatlerce bilgisayar başında oturup onun üzerinde çalışırdım. Çünkü hedefimde bir yarışmaya katılmak vardı. Çok uzun süre emek vermiştim. Yarışmanın ikinci etabında elendim ve gerçekten çok üzülmüştüm. Bir daha programlama yapmak istememiştim. Hem hevesim kaçmıştı hem de pes etmiştim. Bir daha asla programlama yapmayacaktım. Bir süre gerçekten hiç programlama yapmadım. Aradan hayli zaman geçtikten sonra, bir grup arkadaş bir araya gelerek oyun programlamaya karar verdik. Resmen kendime güvenim yoktu. O yüzden ilk başta çok küçük bir kısmın kodlarını yazmayı kabul etmiştim. Kodları yazdıktan sonra neden uzun süre programlamaya ara verdiğime hayret ettim. Bu benim uzun vadede edindiğim bir özellikti. Bense odaklandığım hedefimde başarılı olamadığım için ondan tamamen vazgeçmiştim. Bu kadar depresif olmaya gerek yoktu. Bunu Frida gibi hayatından benden daha farklı ve fazla acılar çekmiş insanlar gördükçe anlayabiliyorum. Bu yüzden benim hayatımda Frida diye bir kadın, bir ekol var. Acılarını bile renklendirip resme dönüştürmüş bir kadın. Herkesin yaşama olan bağlılığını örnek alması gereken kadın. Ne kadar sürrealist bir ressam olarak görülse de gerçek hikâyesini anlatan bir kadın. Yani yaşama olan bağlılığı aslında gerçek ve bizde bunu zaten gerçek olabileceği için örnek almalıyız. Ben kendi adıma bu açıdan örnek alıyorum. Bu kadar yaşam sevincine sahip olmak bana tozpembe geliyordu önceden, ama aslında yaşam sevinci veya her şeye rağmen yaşamak, yaşadığın her zorluğu da kabul edip zorluğunu da yaşamının bir parçası olmasına izin vermek olarak yorumlayabiliyorum artık. Bu yorumu yapabilmemin sebebi ise acısını sanatının bir parçası yapmasının bana gerçekten ilham vermiş olmasıydı. Sanat demişken Frida’nın dünyaya gözlerini kapamadan önce bıraktığı son eseri “Viva la Vida” yani “Yaşasın Yaşam” olması Frida ’ya tekrar hayran olmama sebep oluyor. Gizem ELMACI 21604058- Uluslararası İlişkiler Büşra Altıntepe İLGİ ALANIMIZI BULMAK Whiplash isimli filmi izlediniz mi? Ben vizyona girdiği hafta izlemiştim bu filmi. 2015 yılının başıydı ve üniversite hazırlıktaydım. Tam kendimi sorguladığım bu dönemde, filmden gerçekten çok etkilendiğimi hatırlıyorum. Dram konulu olmamasına rağmen çok üzülmüştüm izlerken. Bunun sebebi filmin içindeki hüzün değildi. Daha ziyade kendimle ilgiliydi üzüntüm, çünkü Whiplash bir bateri öğrencisinin müziğe olan tutkusunu anlatıyordu. Andrew’in bateriye olan aşkını ve başarmak için nasıl sıkı çalıştığını gördükçe kendimi sorgulamıştım. Benim bu hayatta aşkla bağlı olduğum ne var? Çocukluğumdan beri birçok şeyle ilgilendim. Ailemin bunda payı büyüktür. Her zaman bir hobi edinmem için uğraştılar. O yüzden birçok kursa gittim, kendi kendime denediğim şeyler oldu. Üzülerek söylemem gerekiyor ki hepsinin sonucu aynı: hayal kırıklığı! Çünkü denediğim şeylerden hiçbirine karşı büyük bir tutku hissetmedim. Senin bu yaptığın maymun iştahlılıktan başka bir şey değil, diyebilirsiniz bana, ama hikâyenin sonunu dinlemeden peşin hüküm vermeyin lütfen. Yedi veya sekiz yaşındayken aslında hiç alakam olmamasına rağmen okuldaki satranç kulübüne üye olmuştum. Bu sayede satranç oynamayı öğrendim, okulda da evde de büyük bir keyifle oynadım ilk başlarda. Bir süre sonra hevesim kaçtı ve satranç tahtası bir daha çıkarılmamak üzere dolabımın en alt çekmecesine kaldırıldı. Ortaokuldayken de ani bir hevesle gitar dersleri almaya başlamıştım. Okulda açılan kursa her cumartesi mutlulukla gidiyordum. Yeni akorlar öğrenip repertuarımızı genişlettikçe hevesim git gide artıyordu hatta. Daha sonra büyük bir konsere hazırlanmaya başladık. Bunun için çok çalışıyorduk. Ben de evde saatlerce pratik yapıyordum. Derken konser zamanı geldi tüm ekip sahneye çıkıp şarkılarımızı çaldık. Seyircilerden büyük bir alkış topladık ve bu konser benim verdiğim ilk ve son konserim oldu. Çünkü gözümde oldukça büyüttüğüm bu görevi tamamladıktan sonra gitar çalmak bir daha içimden gelmedi. Sporla alakalı maceralarımdan hiç bahsetmesem mi acaba? Yok, hayır! Madem samimiyetle anlatmaya başladım, bunları da anlatmam gerekiyor. İlkokuldayken oldukça hareketsiz bir çocuktum. Beden dersleri benim için tam anlamıyla işkenceydi. Doğal olarak da kilo almaya başlamıştım. Annem da kilo alımımı önlemek adına beni yüzme kursuna yazdırdı. Tam bir yaz mevsimi ve deniz aşığı olarak yüzmek benim için en güzel aktivitelerden biriydi. Bu sefer yaptığım şeyden soğumadım da. Havuz sefalarım bir kazayla sonuçlandı. Bir gün havuzdayken, yüzmekten korkan bir arkadaşımla dalga geçtik. Hep birlikte güldük ve ona sudan korkmamasını, böyle yaptığında ne kadar komik göründüğünü anlattık. Ben işi biraz abartıp arkadaşımın taklidini yaptım. ‘‘Bak atlayınca aynen böyle görünüyorsun, minik bir kedi gibi.’’ dedim. Havuza atladım ve hızlı bir hareketle arkama dönüp havuzun kenarlıklarına tutunmaya çalışır gibi yaparken çenemi havuzun mermer kenarına çarptım. Birden oluk oluk kan akmaya başladı ve saniyeler içinde suyun rengi kıpkırmızı oldu. Beni acilen doktora götürdüler ve çeneme beş dikiş atıldı. Dikişlerim alınana kadar bir hafta boyunca suyla temas etmem yasaklanınca hazırlandığımız büyük yarışlara katılamadım. Bu maceram da böylece sonuçlanmış oldu. Buraya kadar anlattıklarımın içinde çizim yapmakla ilgili hiçbir şey yoktu. Çünkü üniversiteye gelene kadar doğru dürüst çizim yapmışlığım yoktu. Bu zamana kadar resim dersleri yerine ya fizik, matematik gibi sayısal dersler görmüştüm ya da okul tarafından resim yerine müzik dersi seçilmişti bize sorulmadan. Bu yüzden resimle uğraşmak aklıma bile gelmemişti aslında. Üniversite hayatımın başlarında Whiplash filmini izledikten kısa bir süre sonra hazırlık sınavını atladım ve bölüme geçtim ve kendimi buldum diyebilirim. Aldığım neredeyse her derste çizim yapmamız bekleniyordu. Bense dediğim gibi daha önce adam akıllı bir şeyler çizmemiştim. İlk başlarda adapte olmakta inanılmaz zorlandım. Karakalem eskizi yapmayı öğrenmek kolay olsa da perspektif çizimi gibi şeyler hem tecrübe istiyordu hem de yetenek. O yüzden gerçekten çok çalışmam gerekti üstesinden gelebilmek için. Fakat çizim yaparken dedim ki, keşke daha erken alsaymışım elime boya kalemlerini. Çünkü resim yapmanın bana verdiği huzuru tarif bile edemem. Özel bir koşula veya ortama da gerek duymuyor olmak beni mutlu ediyor. Çok sıkıldığım bir dersteyken ders notlarım bir resim defterine dönüşebiliyor birden. O zaman dersten kopup gidiyorum ve kendimi çok mutlu hissediyorum. Şimdi Whiplash filmi daha anlamlı benim için. Sevdiği şey uğrunda çalışmaktan da, başarısız olmaktan da korkmuyor insan. Ben bunu yeni öğrendim. Bir şey daha öğrendim ki insanın kendi hobisini bulmasında aile veya okulun teşvik etmesinin pek faydası olmuyor. İçimizden gelen şeyi er ya da geç kendimiz buluyoruz çünkü. Hepinizin bizi mutlu eden uğraşı bir an önce bulmanız ve ona sıkı sıkı sarılmanız dileğiyle… KAYNAKÇA: Chazelle, Damien. Whiplash. 2014. Film. Doğa Aker Bir Parça Yaşanmışlık Hayatımıza giren her insan bir şeyler bırakıp gidiyor arkasında. Baharın gelişi benim için dedemle babaannemin evimize gelmesi demekti çocukluğumda. Tam da gelecekleri gün gelip çattığında; okuldan eve geldiğimde bulduğum halısı süpürülmüş, üstünde tek bir tane bile toz bırakılmamış raflar, her yer gıcır gıcır olmuş, evin holüne sıkılmış lavanta kokulu oda spreyi ve kapının önünde misafiri bekleyen terliklerle karşılaşırdım. Rafların üzerine özenle dizilmiş biblolar ve çerçeveler… Kolunun bir kısmı kırık, bankta oturan kız, parlak kara bir kedi, bir de tahtadan vazo… Çerçevelerin bir tanesinin içinde annemle babamın ben daha dünyayı algılayacak kadar büyüyememişken ivedilikle, el kadar bebekle tatile çıkılır mı diyenlere kafa tutarcasına gittikleri tatilden bir fotoğraf. Babamla ikimiz de sağ elimizi yumruk yapmışız, kalıtımdan nasibini alamayacak, ancak tesadüf olabilecek bir kare bu. Tıpkısının aynısı denilebilecek baba-kız benzerliği henüz kendini gösterememiş, belki de bu yüzden bir şeyler yapmak gerekli olmuş biz birbirimize benzeriz aslında böyle gözüktüğümüze bakmayın tadında. Her insan dünyaya birilerinden bir parça olarak doğuyor, aile ilk önce genlerini bırakıyor çocuğa. Büyümekle ise düşünceler, bakış tarzı, anlayış ve daha nicesi emanet ediliyor. Dünyaya katılmanın koşulu birilerinin kanından olmamızdan geçiyordur belki de, lahana tarlasında bulunmadığımıza göre, dünyaya ilk önce göbek bağımızla tutunduğumuza göre; bir şekilde nasibimizi alıyoruz varoluş koşullarımızdan. Hiçbir koşul sonsuza dek sürmüyor elbette, annemizin kucağından ineli, elinden tutmadan yürümeyeli, tek başımıza bir işi halletmeye başlayalı baya bir geçti ama bunların hepsi bir şekilde tam olarak koparamadı bizimle olan bağlarını. Yine o temiz raflardaki çerçevelere gidiyor aklım, o mahallede sabahtan akşama kadar, ağzım susuzluktan kuruyup koşmaktan nefessiz kalana kadar top peşinde koştuğum arkadaşlarımla bir fotoğraf… Çocuklara özgü olan muzip bir sırıtışla, oturduğumuz yerde birbirimizin üstüne yığılmış bir şekilde çektirdiğimiz o fotoğraf. Arkadaşımın babası fotoğrafı çekebilmek için ısrar etmiş, oyunu bırakırken mızırdanmışız. Deklanşör sesinden sonra oyun oynadığımız yere geri dönmemiz ve o fotoğrafı unutmak. Aradan bir yıl sonra rastgele bir gün arkadaşımdan fotoğrafı alıp anneme vermem, onun ise çerçevelerinden birisinin içine koyması. Çiçekli olan; pembe, beyaz, yeşil… Bir fotoğrafın çekildiği ana değil de o ana ve ondan daha sonrasına sığdırdıklarındaydı bütün anlam. Bir tek çerçeve Ankara’nın bir semtinde oyun oynamaya ara verip de fotoğraf çekilmek için durulmuş bir saniyeyi alacak kadar değil, beş çocuğun on yılını kapsayacak kadar büyüktü. Küçücük çerçeve, kâğıt üstündeki yüzler; ama güzel bir çocukluğun tamamı vardı o karede. Biz en son dedemle babaannemi bekliyorduk değil mi, geri dönelim oraya. Hep elleri dolu gelirlerdi, hep yorgun, hep konforsuz bir otobüs yolculuğu, hep Antalya’nın havası, hep aile, hep bir mutluluk olurdu evin içerisinde. O bavullar açılır, içinden hediyeler çıkar, babaanne nokul yapmıştır, o çıkar, o bavulun içindekiler biter, bütün eve saçılır. İki hafta boyunca hiçbir eşya girmez bavula, iki haftalık torun torba, çoluk çocuk ziyaretinin ardından ayrılık zamanı gelene kadar. giysiler eskisi gibi yerleştirilir, getirilmiş armağanlardan arta kalan boşluk Ankara’dan alınanlarla doldurulur. Biraz daha kalsaydınız laflarıyla uğurlanır iki yaşlı, baba onları AŞTİ’ye bırakır. Aradan birkaç gün geçmeden evin içinde onlara ait birkaç eşya bulunur; bir saç tokası, dedenin tesbihi, avuç içi kadar bozuk para cüzdanı. Yazın gelirken getirilmesi konuşulur, yaz gelir o eşya unutulur çoğunlukla, sonra getirileceği söylenir, yine unutulur. Bavulda olması gerekirken, koltuğun kenarına sıkışmış olan, aynı anda bir değil de on tane anıyı barındıran fotoğraf ve çerçevesi gibi, her şey bir parçasını geride bırakarak gidiyor, biz ne kadar uğraşsak da hep bizimle olacak olan. Şimdi o birkaç fotoğraf bir rafın üstünde ama kendisinin onlarcasından süslü çerçevelere koyup aklımızın bir duvarına astıklarımız var hepimizin. Her birisi güzel anılar olmasa bile, bizden bir parça olan; salıncaktan düşmenin bedeli bir yara izi ya da babanın göz rengi,