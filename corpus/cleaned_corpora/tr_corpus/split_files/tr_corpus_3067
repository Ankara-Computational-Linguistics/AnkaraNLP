birkaç yaprak aldı, yaprakları çantasına koydu ve yola koyuldu. Uzun bir süre ilgim Rue üzerinde kaldı ve başka bir şey düşünemedim. Aklımdaki tek şey o kıza ne olacağıydı. Düşünüyordum. Sadece düşünüyordum ki bir anda dev bir alev topu belirdi üzerimde. Beni sıyırıp geçti. Tam rahatlayacaktım ki dallarımdan birinde bir elevin tutuştuğunu farkettim. Bir insan olsam o anda o alevi söndürmeye çalışırdım, ama maalesef bir insan değildim. Bir kozalaktan daha küçük olan ateş gittikçe büyüdü ve etrafta neler olup bittiğini anlayamaz duruma geldim. Dallarım teker teker düşüyordu ve yapraklarım küllere dönüyordu. Yok oluyordum. Tam hayattan umudumu kesmek üzereydim ki aniden üzerimdeki alev sönmeye başladı. Yağmur yağıyordu. Kendime bir baktım halimi görmek için. Geriye gövdemden başka birkaç dal ve birkaç şanslı yaprak kalmıştı. Sonra da çevreme baktım. Yalnızdım. Diğer tüm arkadaşlarım... Ölmüşlerdi. Çoğu köklerinden ayrılmış, yere yığılmıştı. Bazıları yerlerinde bile değildi. Kim bilir onlara neler olmuştu. Kendi içime kapandım. Hiçbir şey umrumda değildi. Sadece Açlık Oyunlarının bitmesini bekledim... Sonunda her şeyin bittiğini farkettim. Güneş doğuyordu. Yeni bir gün doğuyordu. Bir an için mutlu olmaya çalıştım. Nasıl olsa bundan sonra beni mutlu edebilecek şey buydu. Ekin Uyumaz 21401247 Bayan! Bakar Mısınız? Sosyal medyana dolaşırken illaki rastlamışsınızdır bu fotoğrafa ya da kadın-bayan tartışmasına mutlaka bir yerlerde denk gelmişsinizdir. Ben de uzun süredir bu ikilemin içerisinde gidip geldim ama en çok merak ettiğim konu bu durumun neden bu kadar sorun olduğuydu. Aslında bana göre bu kelimenin kullanılmasındaki rahatsızlık insanların iki yüzlü olmasından kaynaklanıyor. Türkiye şartlarını bilen, bu ülkede senelerini geçiren her birey kadının toplumumuzda nasıl hor görüldüğünü çok iyi bilir. Resmen ikinci sınıf muamelesine maruz kalmaktadır kadınlar, bu coğrafyada. Bu yazıda neden böyle bir muameleye maruz kalıyorlar meselesini tartışmayacağım. Bunun sebebini merak edenler diğer Orta Doğu ülkelerindeki kadınlara bakabilirler. Benim derdim özellikle erkeklerin ''kadın'' profiline karşı takındığı tutumun tutarsızlığı. İşine gelince hanımefendi, işine gelince kadın, işine gelince kız, işine gelince de bayan oluyor ''kadın''. Erkeklerin kadınlar üzerinde baskı kurmak için kullandığı bir araç hâline geldi bu kelime. Hor görmek isteyen, aşağılamak isteyen bayan diyor; yüceltmek isteyen, kadını kullanıyor. İşte, bu iki yüzlülüğün en âlâsı oluyor bana göre. Her iki şekilde de kadını kendi gücünün altında tutmak istiyor insanoğlu. Bayan kelimesinin iticiliği de buradan geliyor. Bayan kelimesi bay'dan türeyen bir kelime. Bu da demek oluyor ki kadın erkekten türedi ya da yaratıldı. Bu yüzden erkek kadından üstündür algısı benimseniyor. Tüm bunları düşününce nasıl sevilsin bayan kelimesi? Ayrıca yine bir tutarsızlık var, gözüme çarpan. Çoğu mekanda, iş yerinde ya da ortamda insanlar erkek kelimesinin karşısına bayanı koyuyor. Mesele erkekler olunca hiç utanmadan sıkılmadan bu kelimeyi kullanıyoruz ama konu kadınlara gelince bir anda ahlâk bekçisi oluyoruz. Kadın demek iffetsizlik, namussuzluk olarak algılanıyor toplumumuzda. Nasıl da cahilce bir yaklaşım... Oysa erkeğin sahip olduğu tüm ayrıcalıklar kadın için de geçerli olmalı. Ama biz bir türlü bu dengeyi tutturamıyor, terazinin ayarını sürekli kaçırıyoruz. Bir kelimeyle mi tüm sorunlar çözülecek, dediğinizi duyar gibiyim. İnanın bana, bir kelime çok şeyi değiştiriyor. Bir kere bu kelime ile kadına verilen değerin seviyesi görünüyor ülkemizde. Küçükken annemler Türkçe'yi doğru kullanmama çok dikkat ederdi. Her kelimemin üzerinde durur, yanlışlarımı uyarırdı. Bu sayede dil bilgisi anlamında kendimi çok geliştirdim. Özellikle annem asla bayan kelimesini kullanmamı istemezdi. Bir erkek çocuğu olarak kadınları asla kendimden aşağıda görmedim. Bunu ailemden aldığım eğitime de borçluyum. Ama zaten bana göre insan olmanın en önemli koşulu diğer insanları da kendinden görmektir. Ne var ki bayan kelimesi bu koşulu tamamen bozuyor. Küçüklüğünden beri kadını erkeğin altında gören bir zihniyet bugün gazetelerin üçüncü sayfa haberlerine manşet oluyor. İnanın bana abartıyorum, bayan kelimesi kullananlarla kadına tacizi, tecavüzü, ölümü reva görenler arasında organik bir bağ olduğunu düşünüyorum. Hepimize büyük bir sorumluluk düşüyor bu noktada. Bu algının tamamen değiştirilmesi lazım. En baştan inşa etmemiz lazım eşitlik vurgusunu. Kadının bu kadar hiçe sayılması biz erkeklerin de hatası. Bana dokunmayan yılan bin yaşasın, diyerek bu soruna kayıtsız kalmak çok büyük bir yanılgı. Kadından ya da erkekten önce ben bir bireyim ve başka bir bireyim benden eksik ya da fazla olmasına müsaade etmeyeceğim. Hiçbirimiz de etmemeliyiz. Bu belki bir kelimeyle başlayacak ama inanıyorum ki devamı çok daha farklı olacak. Bu yüzden ''bayan'' kelimesini sözlüğümüzden çıkararak başlayabiliriz işe. Bu bile bugünün Türkiye'si için oldukça büyük bir adım sayılacaktır. Atakan Karasan 21401193 Ecenur Uyanık İKİYÜZLÜLÜK ÜZERİNE Zamanında bir Kızılderili reisi demiş ki, “Her şey aynı nefesten alır: insanlar, hayvanlar, ağaçlar…”. Benim soluduğum havayı kucağımda uyuyan kedim, karşı parktaki meşe ağacı ve benim dışımda 7 milyar insan daha soluyor. Yaşamak için hepimizin ihtiyacı olan oksijen aynı ve “canlı” bir varlık olmanın getirdiği bu özellik hepimizin. Hepimiz birer canlıysak, hepimizin bize bahşedilen yaşama hakkını kullanarak kendi içgüdülerimiz ve isteklerimiz doğrultusunda varlığını sürdürmesi gerekmez mi? Eğer tüm canlılar olarak aynı dünyaya geldiysek ve hepimizin yaşama alanı aynıysa, aramızdan akıl ve düşünce mahiyetine sahip olan bir canlı türünün çıkıp da yaşadığımız yerin sadece onlara ait olduğunu ileri sürme gibi bir hakkı olabilir mi? Sizin aklınıza yatıyor mu bilmiyorum ama benim mantığım pek bu yönde değil. Biz insanlar bu dünyada tek başımıza yaşamıyoruz, yaşayamayız. Neden bütün canlılar arasından sadece bize akıl mahiyeti bahşedilmiş bilmiyorum ama eminim ki bunun sebebi diğer canlıların yaşama haklarını elinden alalım diye değildir. Ben bir canlıyım, yaşıyorum, var oluyorum ve hissediyorum. Odama akşam güneşi vurunca mutlu oluyorum, babamı uzun süre görmediğimde onu özlüyorum, domates doğrarken elimi kestiğimde acı hissediyorum. Dünyada var olan bütün duyguları hissedebiliyorum çünkü ben bir canlıyım ve yaşıyorum. Yaşayan tek şey ben değilim, mesela kedim de yaşıyor. Kulaklarının arkasını kaşıdığım zaman mutlu oluyor, beni uzun süre görmediğinde özlüyor, yanlışlıkla kuyruğuna bastığımda acı hissediyor. Aynı benim gibi yani. Kedimle aramızdaki tek fark, benim şu an düşünerek ve aklımı kullanarak bu yazıyı yazabiliyor olmam. Fakat hiçbir koşulda, aramızdaki bu fark ikimizin de birer canlı olduğu gerçeğini değiştiremez. Peki kedim neden yaşıyor? Benim kedim olmak için mi? Kedimin benim kedim olmak için yaşadığını iddia etmek benim annemin kızı ya da okuduğum okulun bir öğrencisi olmak için hayatta olduğumu iddia etmek gibi bir şey olurdu. Ben bu sebepler için dünyaya geldiğimi hiç sanmıyorum. Bu unsurlar benim hayatımın bir parçası, fakat var olmamın bir sebebi değil. Kedim için de aynı şey geçerli, benim evimde yaşaması ve bana bağlanmış olması onun hayatının bir parçası, dünyaya gelme sebebi değil. Böyle düşününce akla yatıyor tabii, fakat şimdi kedimin yerine bir kuzuyu koyalım. Şirin mi şirin, bembeyaz, minik bir kuzu. Bu kuzu da aynı ben ve kedim gibi mutluluk, özlem, acı gibi duygular hissedebiliyor. O da bir canlı. Peki kuzunun bu dünyada var olmasının amacı ne? Evet, işte tam bu noktada kafamızda bir şeyler harekete geçiyor ve geçen pazar afiyetle yediğimiz kuzu şiş gözümüzün önüne geliyor. Tıpkı ben ve kedimin hayatta olmamızın sebebinin basit özelliklerimizden ibaret olmadığı gibi, herhalde kuzunun da hayat amacı insanların besin ihtiyacını ya da zevklerini karşılamak için yaşama hakkının elinden alınması gibi absürt bir şey değildir. Hepimiz farkındayız aslında ama görmezden geliyoruz; o kuzu, leziz bir kuzu şiş olarak tabağımıza gelmek için canice öldürülüyor. ‘Leziz’ ve ‘canice öldürülmek’ sözcüklerinin aynı cümlede kullanılması bile rahatsız ediyor bizi değil mi? O zaman neden bu ikiyüzlülükte ısrarcıyız? Bu yazıyı bitirdikten sonra kucağımda uyuyan kedimi öldürüp etini yeseydim eminim herkes kalp krizi geçirirdi. Sonra ertesi gün öğle yemeğinde tavuk döner yerken benim ne kadar cani ve kötü bir insan olduğumu konuşurlardı. Hakkımda kampanyalar başlatıp cezamı çekmem için imza toplamaya çalışırken bir yandan da küçük çocuklarını hayvanat bahçelerine götürüp onlara kafeslerin içine hapsolmuş hayvanları göstererek ne kadar güzel bir gün geçirttiklerini düşünürlerdi. Hayvanlar, bu dünyaya içgüdüleri doğrultusunda bir yaşam sürmek ve sonra da doğanın gereklerine uygun olarak yok olmak ve tekrar doğaya karışmak için geliyor. Hiçbir hayvan, insanların damak zevklerini karşılamak için canice öldürülmek veya insanların, sırf yapabildikleri için onları daracık kafeslerin içine sokup sefil hayatlar yaşamalarını izlemesi için gelmiyor dünyaya. Nasıl her insanın yaşama hakkı varsa, kendine özgü bir hayat amacı varsa, hayvanların da yaşamları kendilerinedir. Her biri kendi hayatını yaşamak için geliyor bu dünyaya, insanların ihtiyaçlarını karşılamak için değil. Hiçbirimizin onları kendi amaçlarımız doğrultusunda kullanmaya, sömürmeye hakkımız yok. Hepimiz canlıyız, hepimiz hissediyoruz, yaşıyoruz, var oluyoruz. O halde onların bizden farkı ne? Alper Topuz 21402267 Turk-101 Section :20 Başak Berna Cordan 25.11.2014 Millet Uzaya Çıkarken Biz Nelerele Uğraşıyoruz? “Interstellar”, Tükçesi ile “Yıldızlar Arası”, filmi vizyona girdiği günden beridir üzerine yapılan tartışmaların haddi hesabı yok. İnsanların bir kısmı filmde bahsi geçen; zamanda yolculuk gibi teorik fiziği alakadar eden kavramların üzerinde fazla duruyor. Tartışmalar bununla kalsa iyi pek çoğu filmin konusundan tamamen uzaklamış halde sadece bu mevzularla ilgileniyor ve bunları anlamanın bir ileri zekâlılık yahut bir zekâ belirtisi olduğunu düşünüyor. Filimde Murph ( Mackenzie Foy)1 rolüyle efsaneler yaratan Mackanzie Foy’un oyunculuğu üzerine konuşanları “ne yazık ki” henüz görmedim. Filim üzerindeki bu aşırı tartışmalar bir yana aslında bu filim belki de önümüzdeki yıllarda filim sektörünü etkileyecek bazı sorulara da yol açıyor. Seyirci filmi anlamazsa kurgu ile ilgili doğru yorum yapabilir mi? Zira her ne kadar filmin sadece bu karadelik ya da zamanda yolculuk meseleleri ile ilgili olmadığını belirtmiş olsam da bu bahislerin filmin büyükçe bir bölümünü işgal etmesi açıkçası bazı seyirciyi film sırasında filmden koparıyor. Interstaller’ın konusu aslında oldukça basit. Ne karadelikler ne de zamanda yolculuk. Tüm insanları terazinin bir kefesine koysanız öbür kefeye de ailenizi ve sevdikleriniz koysanız hangisi ağır basar? Kısaca özetlemek gerekirse filmde; iklim değişiklikleri ve son zamanlarda ortaya çıkan bir bitki mantarının tarım ürünlerine zarar vermesi sebebiyle Dünya bir krizin içine yürümektedir. Her zamanki gibi NASA işe el atar ve başrol oyuncusunun da aralarında bulunduğu bir takımı bir solucandeliği (wormhole) vasıtasıyla başka bir galaksiye, yaşanılabilinecek bir gezegen bulmaya yollarlar. İşler her zamanki gibi ters gider ve başrol oyuncusu Cooper (Matthew McConaughey)2 ‘ın tüm bu belalardan kurtulup eve dönmesini anlatır. Eve döndüğünde pekçok şeyi değişmiş bulacaktır. Aktörler baştan sona işinin hakkını vermişler. Oyunculukların şahaneliği sebebiyle filim bir bilim-kurgu filmi olmaktan çıkıyor adeta bir dram ya da romantizm filmine dönüşüyor. En başta da belirttiğim gibi oyuncuların çuğu hakkını vermiş vaziyette. Filmin ana temasını bilim-kurgudan, dram ya da gerilime çevirmek ancak usta oyuncuların işi olsa gerek. Bilimkurgu filimlerinin vazgeçilmezlerinden biri de uzay ve uzay seyehâtleridir. Bu seyehâtlere çıkabilmek için gerekli olan en temel şey son teknoloji bir uzay aracıdır. İzlediğim bilimkurgu filimlerinin çoğunda şu çok basit hata yapılır. O son model uzay aracı uzayda yol alacağı sıra motorlarını büyük bir gürültü ile çalıştırır hatta bazen bir şeyler ters gider ve müthiş patlamalar olur. Yönetmenler uzayın sessiz bir yer olacağı düşüncesi ile olsa gerek bu patlamaların ve gürültülerin etkisini artırmak için ses efektleri kullanmaktan geri durmazlar. İşin garip tarafı uzayda hava yoktur ve asla ses duyulmaz. Yıldızlar Arası filminde dikkatimi çeken şeylerden biri de işte bu nüansa dikkat edilmiş olmasıdır. Bir bilimkurgu filminin müthiş ses efektleri ya da görsel efektleri olabilir ama nüanslara dikkat edilmezse ortaya saçma sapan bir şey çıkar. Topuz,2 Filmin bütçesi oldukça fazla ($165.000.000)3. Filme harcanılan paranın hakının verildiğini düşünüyorum zira görsel ve işitsel efektler bir şaheser. Filmin müzikleri hakkında fazla söz söylemeye zaten gerek yok çünkü film ve oyun müziklerinin ustası Hans Zimmer tarafından bestelenmişler. Bir bilim-kurgu filmi için görsel efektlerin çok mühim olduğunu düşünüyorum. Zira özellikle bu tarz filimlerde seyiriciyi filmin içne sokan şey görsel efektler. Ayrıca bir filim güzelse mutlaka üç boyutlu olmalıdır (3D) tezini çürüten yine bu filmin görsel efektleri. Görsel efektlerle iyi kurgulanmış sahneler ayrıca ses efektleri, iyi bir sinemada sizi astronotlarla uzaya taşıyor. Şu sıralar filmin kalitesinden ve bütçesinden olacak insanlar aynı ücret karşılığında gidilen başka filmleri özellikle yerli olanları eleştiriyor ve “O da film miymiş?” havasında bazı sorular yöneltiyorlar. Bu tartışma gereksiz olduğu kadar Türk film sektörü adına tehlikeli. Zira bir filmi güzel yapan çoğu zaman ayrılan bütçesi ya da görsel efektleri olmaz aksine çoğu zaman filmi güzel yapan oyuncuların kalitesi ve senaryonun kuvvetli olmasıdır. Bir bilimkurgu filmi ile bir komedi filmini karşılaştırmak elma ile armudu karşılaştırmak gibi olacaktır Kaynakça : 1) Interstaller." Imdb. 7 Nov. 2014. Web. 7 Nov. 2014. <http://www.imdb.com/title/tt0816692/>. 2) Interstaller." Imdb. 7 Nov. 2014. Web. 7 Nov. 2014. <http://www.imdb.com/title/tt0816692/>. 3) Interstaller." Imdb. 7 Nov. 2014. Web. 7 Nov. 2014. <http://www.imdb.com/title/tt0816692/>. Efe Koçer İNSAN NE İLE YAŞAR ? Doğum ve ölüm aradaki yaşam kadar endamlı değildir çoğu zaman. Eğer bir kralın veya bir imparatorun varisi değilseniz doğumunuz çok da ilgilendirmez insanları ya da ünlü bir şair, yazar, oyuncu değilseniz ölümünüz bir önem ifade etmez dünyada. Yaşam ise öyle değil. Sırf o kişiye ait olması bile onu özel kılıyor. Ne doğuştan şanslı ve tanınan bir sima olmanız gerekiyor yaşamınızın anlamlı ve özgün olması için ne de bu yaşamda atomu parçalamanız. Sadece öznenin siz olması bile yaşama bir heyecan katıyor. Bu yaşamın nasıl bir cennet veya cehennem olarak yaşanabileceği ise kişiye kalmış. Kabul edelim bu dünyada yaşamış en “radikal” kişi bile duygularına kulak verdi. Bir insan duygusuz yaşayabilir mi? Yaşasa bile bu hem zihinsel hem de sosyal anlamda cidden sağlıklı mı olurdu? Kurt Wimmer’in Equilibrium’u tam da buna cevap arayan “ütopik” bir dünya sunmuş izleyiciye. Bir ilaç alabilseniz ve bu sizin tüm duygularınızı bastırsa, hiçbir şey hissedemeseniz bu korkunç olurdu herhalde dediğinizi duyar gibiyim. “Duygularınız” sizi hemen uyardı ve belki de gözünüzün önüne can cekişen bir çocuk gördüğünüzde yanından yürüyüp geçen bir “insanımsı” getirdi. Haliyle siz de yüzünüzü ekşitip bunun çok korkunç bir şey olduğu kanısına vardınız. Sonuna kadar da haklısınız ama ya size madalyonun diğer tarafı olduğunu da söylesem? Bu duyguları kapatma işi insan doğasındaki aşk, merhamet, hoşgörü gibi duyguları alıyor belki ama yanında nefret, hırs ve hüzün gibi duyguları da beraberinde götürmüyor mu? Hep törpülemek istediğimiz vahşi yanımızı da öldürmüş olmuyor muyuz böylece? Savaşları çıkaran adi hisleri, egoları da gömmüyor muyuz? Bireysel menfaati aşıp sonunda toplumsal faydaya yönelmiş olmuyor muyuz? Sanırım asıl sorun ekonominin de başlıca problemlerinden olan seçim yapmak. Savaşlardan, krizlerden, kavgalardan, nefretten uzak durmak adına aşkı,mutluluğu, heyecanı feda etmeli mi insan? Barışı korumak adına bile olsa tüm hislerden vazgeçmek adil mi olur gerçekten? Tüm bu kötü şeylerin olmadığı bu dünya bir ütopya mıdır yoksa distopya mı gerçekte? İnsanlığımızdan vazgeçmek cidden de bu kadar kolay kabul edilebilir bir şey mi? Hepimize bazen duygular fazla gelir. Sevdicekle artık birlikte olmak mümkün değildir, acı dağlar içimizi veya çok yakın birini kaybederiz ve tarifi mümkün olmayan bir acı hissederiz. Sızlar kendi kendine sanki dünyanın en yalnızı siz olursunuz bir anda. Bir ilaç alıp bu acıları yokedebilmek elinizde olsa gerçekten de almaz mıydınız o ilacı? Ben burada şunu unuttuğumuzu düşünüyorum. Tamam acı çok büyük, yalnızlık ezici ya da o an bizi her ne kemiriyorsa çok ağır olabilir ama bu gerçekten de yeni doğmuş yeğeninizi elinize aldığınızdaki mutluluktan vazgeçmeye değer mi? Ya yeni bir insanla tanışıp onu her gördüğünüzde sanki midenizde bir şeylerin kıpır kıpır olmaya başladığını hissetmekten vazgeçmeye? Bir çocuğunu okutup hayata kazandırmanın verdiği hazzı elinizin tersiyle itmeye gerçekten de razı gelir miydiniz? Türümüz gerçekten de çok vahşi ve yaşadığımız dünya bizim yüzümüzden kara leke ve acılarla dolu bu su götürmez. Çok ileri canlılar değiliz belki de evet. Ama asla yabana atamayacağım bir gerçek de var. Dünya savaşları çıkaran, çalıp çırpan, iftira atıp, ihanet eden bizler aynı zamanda âşık oluyoruz. Belki hiç tanımadığımız insanlar için gözyaşı döküyoruz. Çocukları gördüğümüzde içimizden başlarını okşamak da geçiyor. Adını duymadığımız yerlerde zor durumda olan insanlar için gerektiğinde cebimize uzanırken düşünmüyoruz. Ağaçtaki minnak bir kediyi indirmek için ufak çaplı seferberlikler de bizden çıkmıyor mu dostlar? Biz duygularımızla yaşıyoruz. Bundan da gurur duymalıyız bence. Devasa bir sürü bir psikolojisiyle yaşıyoruz bazen ırk olarak ama bu ırk çizdi Mona Lisa’yı. Bu ırk yazdı İlyada’yı, Odesa’yı. Bu ırk karşı geldi doğaya kesti yerden ayaklarını. Ne olursa olsun evrenin gördüğü en çılgın ve duygusal varlıklardanız bana kalırsa. Aşk, heyecan, merhamet, mutluluk olmadan nefes almak bir saat gibidir, tik tak atar sadece. Enise Akay 21501300 SAVAŞIN GÖLGESİNDE YİTİK BİR HAYAT Steve McCurry (1985) Ünlü fotoğrafçı Steve McCurry’nin çektiği National Geographic’e kapak olan Afgan kızı Şarbat Gula’nın fotoğrafını görmeyenimiz yoktur.İri yeşil gözleri susarak dahi savaşın tüm izlerini gözlerimizin önüne seriyor.Sovyet- Afgan savaşından kaçıp Pakistan mülteci kampına sığınmış 1985’te.İlk fotoğrafı çekildiği sırada 13 yaşında minik bir kız çocuğu henüz.Arkadaşlarıyla oynayıp mutlu olması gereken yaşlarda mülteci kampında yetim bir halde yaşama tutunmaya çalışıyor. İlk halini görünce aklıma onlarca farklı yorum geldi küçük kızın görünüşü hakkında.Neden Şarbat’ın bu kadar sinirli göründüğünü merak ettim mesela. Halbuki Şarbat’ın hayata sinirli bakması için birçok haklı sebebi var.Savaştan kaçarken kardeşi hariç neredeyse tüm yakınlarını kaybetmiş ama en çok ailesinin yokluğu, yetimlik zor gelmiş sanki ona. Büyüdüğü; ilk adımlarını atıp, arkadaşlarıyla ilk kez oyunlar oynadığı topraklar savaşın etkisiyle yerle bir olmuş.O da soluğu daha önce hiç gelmediği belki de adını dahi duymadığı bir ülkenin topraklarında almak zorunda kalmış.Tüm bunları düşününce bu kadar sert görünmesi doğal diyor insan kendi kendine.Ama fotoğrafa biraz daha dikkatli bakınca o derin bakışların anlamını daha iyi anladım.Aslında Şarbat bu sert görünüşünün arkasına saklanan çaresiz bir kız. Ayakta kalmak zorunda olduğunu fark edecek kadar olgun ama elinden güçlü görünmeye çalışmaktan başka bir şey gelmiyor.Ne yapabilir zaten canını zor kurtarmış. O delici bakışlarıyla sadece bir fotoğrafta savaşı özetlemiş ve ününün farkında olmayan bir kız çocuğu sadece. Savaş kelimesini yazmak bile ne çok üzüyor insanı. Savaşın değiştirdiği belki de bitirdiği hayatları düşünmek nasıl üzmesin… Peki neden savaşıyoruz? Bu insanlık neden asırlarca savaşa tanıklık etti? Eskiden bu sorunun cevabı verimli topraklarda hüküm sürüp; refah içinde yaşamak içindi. İlk başta kulağa mantıklı geliyor aslında. Ama neden sonra devletlerin amacı egemenlik alanlarını genişletip, daha büyük bir kitleye hükmetmek oldu? Bana göre bunun cevabı çok açık. Savaş, barış ya da bu tarz toplumu etkileyecek olayların gidişatına karar veren insanlar başımızdakiler. Onları savaşmaya iten şeyler ise bağımsızlığımız, toprak bütünlüğümüz değil; çıkarları. Aslında bizim gencecik evlatlarımız vatanını koruduğunu, düşmana geçit vermediğini düşünürken devlet adamlarının piyonu olmaktan ileri gidemiyorlar ne yazık ki… Birileri küçük hesaplarla amaçlarına ulaşırken savaşın sonucunu, bundan etkilenecek insanları hiç düşünmüyorlar. Çünkü savaş onlar için sadece arkalarına yaslanıp izlemeleri gereken heyecanlı bir film. Filmin sonu kötü biterse en fazla ne kadar acıklı bir filmdi diye ağlayacaklar. Ama bizim gibi normal insanlar ne yapacak? Ölmeye devam edeceğiz. Teker teker… Sessizce belki de çığlıklar atarak… Ama ister sessizce ölelim, ister avazımız çıktığı kadar bağıralım hiçbir şey değişmeyecek. Eğer bir şeyleri gerçekten değiştirmek istiyorsak savaşı konuşmamaktan, ölen insanları göz ardı etmekten vazgeçmeliyiz.Bu fotoğraf bazı şeyleri fark etmemi sağladı.Fotoğrafa artan ilgi insanların aslında savaşı umursamadığını değil, korktuklarını gösterdi bana.Çünkü onların Şarbat’ın son halini bu kadar çok merak etmelerinin nedeni savaşın bir insana nasıl davrandığını merak ediyor olmaları bence. Kimse itiraf etmek istemiyor savaştan korkup konuşamadığını. O yüzden bu tarz fotoğraflardan çıkarımlar yapmakla yetiniyorlar. İnsanlar savaşın etkilerini konuşmaktan bulaşıcı bir hastalıkmışçasına kaçınıyor, görmek istemiyor.Bu veba salgını değil ki konuştukça bize bulaşsın.Savaşın sonuçlarını görmedikçe, sorgulamadıkça bunun ne kadar kötü bir şey olduğunu anlayamayız.Halbuki asıl konuşmazsak, insanları bilinçlendirmezsek başımıza gelir bu savaş denen illet. Sadece şu 2 bakış ve çalınan bir hayatın çığlıkları, beyhude geçen bir ömür…Yetim, öksüz kalan, hayalleri çalınan milyonlarca insan…Savaş sadece ceset rakamlarından ibaret değil.Savaş aynı zamanda Şarbat gibi binlerce yaşayan ölü insan yaratıyor. Kaynakça: “Vikipedi” https://tr.wikipedia.org/wiki/%C5%9Earbat_Gula Hızlı Yaşam Beni de Hızla Ezer mi? Biyografi filmleri genelde önemli olayların nasıl olduklarını anlatırlar ve açıkçası biraz sıkıcıdırlar. Oysa Sosyal Ağ, gerçeklere dayalı olduğunu hissettirmiyor bile. Kurgusallığı öylesine güzel ve anlatımı o kadar akıcı ki filmin ne anlatmak istediğini o an anlayabiliyoruz. Bu şekilde olmasında yönetmenin, oyuncuların ve elbette senaristin payı var. Senarist Aaron Sorkin, bu film ile ilgimi çekmişti. Ardından kendisinin yazdığı bir dizinin başlayacağını duydum. The Newsroom adlı dizi, bir haber kanalında haberlerin hazırlanışı, sunuluşu ve bunların yanı sıra karakterlerin kişisel ilişkilerini de konu alacaktı. Duyduğumda ilk düşüncem haberlerin hazırlanmasının çok sıkıcı olacağı ve karakterler ilgi çekici değillerse dizinin hemen iptal edileceği idi. Ama öyle olmadı. İlk bölümü izlemeye başladığımda daha ilk dakikalarda hayran kalmıştım. Çok hızlı bir şekilde ilerliyor bölümler. Aynı anda birçok olay oluyor ve seyircinin anlaması için yavaşlamıyorlar, tekrar etmiyorlar. Üniversiteye başlayana kadar sadece etkileyici bulduğum için izliyordum. Şimdi izlediğimde ise gerçekliğini fark ettim. Benim hayatım gibi dizi de. Arka arkaya ve hatta aynı anda olup biten bir sürü olay var ve hiçbirine “Pardon, biraz yavaşlayabilir miyiz?” diyemiyorum. Takip etmekte zorlanıyorum. Ama tıpkı dizide olduğu gibi, bu da çok etkileyici bir durum benim için. Bazı şeyleri yapabilmek için kendimi zorlamam gerekiyor ve öyle zamanlarda bunu düşünüyorum. Hepsi birden olmasa zaten kolay olurdu. Kolay olsa sıkılırdım. Sıkılsaydım hiçbir anlamı olmazdı şeklinde. Bu halde yaşamaya devam edebildiğimle gurur duyuyorum. Bana bir başarı duygusu veriyor. Bu kadar baskıya, zorluğa rağmen kendim olmaya devam edebilmemle gurur duyuyorum. Öyle olmayan örnekler gördüm çünkü. Ya bütün sorumluluklarından kaçıp anlamsız yaşayanları, ya da sorumlulukları arasında kendilerini kaybedenleri. Üniversiteden önce anlamadığım bir şey daha vardı. Kahveyi anlamazdım hiç. Tadını beğenmiyorum genel olarak ve o zamanlar gereksiz görüyordum. Ama anladım. Hayat o kadar fazla enerji istiyor ki kendimize yetemiyoruz, dışardan takviye almamız gerekiyor. Mark Zuckerberg ve Bill Gates’in hikâyelerini duyup “Üniversite bitirmeye gerek yok, bak adamlar dünyayı değiştirdiler ve zengin oldular” diye düşünmek çok yaygın bir durum. Ama bu hikâyelerde atladıkları bir nokta var. Bu insanlar okullarını okumuyor değillerdi, okullarında başarılılardı. Alabilecekleri her şeyi aldıktan sonra bıraktılar. Bu hikâyeler okumamaya değil, aksine okuldan daha çok yararlanmaya teşvik edecek hikâyeler. Beni teşvik ettiler en azından. Bir gün Aaron Sorkin’in hakkında senaryo yazacağı bir insan olmak istiyorum. Filmin başka bir beğendiğim yanı ise kesinlikle oyunculardı. İzlediğimde Mark Zuckerberg’ün neye benzediği hakkında hiçbir fikrim yoktu. Ve filmden sonra kendisine bakınca “Filmdeki hali çok daha gerçekçi, çok daha olması gerektiği gibiydi.” diye düşündüğümü hatırlıyorum. Yine elbette Aaron Sorkin’inin senaristliğinin de payı var, ama asıl önemli nokta Jesse Eisenberg kesinlikle. Kendisi karaktere öyle bir gerçekçilik katmış ki beni oynuyor olsaydı “Aslında böyle olmam lazımmış. Örnek alayım.” diye düşünebilirdim. Andrew Garfield da iyi bir oyuncu tabi ama karakterler gerçek oldukları için benzeyen birini seçmeleri daha iyi olurdu diye düşünmeden edemedim. Filmdeki olaylardan da bahsetmek istiyorum. Sean Parker’ın gelip Facebook’a resmen el koymasına öyle sinirlendim ki anlatabileceğimi sanmıyorum. Yine filmin kalitesinden kaynaklanan bir sahiplenme duygum oluşmuştu. Facebook sanki benimdi. Ben yazmıştım her kodunu. Ve Sean Parker gelip çalmıştı elimden. Bu şekilde çalınan bir emeğim olmadı hiç, o yüzden tam olarak nasıl bir his olduğunu bilemem ama Eduardo Saverin’in hissettiklerinin onda biri benim filmde hissettiklerimse kendisi dünyadaki en haklı insan olmalı. Hiçbir şeye henüz o kadar emek harcamam gerekmedi ama filmden hemen sonra emek hırsızlığına karşı duyarlılık geliştirmeye başladım. Bu filmde de aslında kendimden bir şeyler buldum. Ana karakterlerin dış dünya ile ilişkileri benimkilere çok benziyordu. Açılış sahnesinde sohbete benzer sohbetler yaşamıştım ben de. Bu kadar benzerlik bile bana “Ya sonum öyle olursa?” dedirtmeye yetti. Bir süre böyle bir korkuyla yaşadım ve kafamda bu ihtimale göre planlar yapmaya başladım. Şimdi bu ihtimalin aklımın uzak bir köşesinde, beni rahatsız etmeden durması çok rahatlatıcı. Aşırı düşünme denen bu durum başıma saçma dertler açıyor bazen. En sık yaşadığım esprilerde oluyor. Ben gülmeyi sevdiğim kadar güldürmeyi de severim. O yüzden espri ararım her şeyde. Ama bazen çok ileri düşündüğüm oluyor. Bir durum hakkında aklıma gelen ilk espriye “Bunu zaten herkes düşünmüştür.” diyorum ve o espriden bir şey türetiyorum. Ve aslında o aradaki basamak herkesin aklına gelmediğinden benim yaptığım espriye yeterince tepki alamıyorum. Onur Gezmiş Kaynakça Fincher, David. Sosyal Ağ. Columbia Pictures, 2010. “MODERN İNSAN”LARLA “ŞAKALAŞMAK” Günümüzde “modern insan” olarak nitelendirilen ve bu sıfatı taşımaktan gurur duyan bir güruhun olmasından fazlasıyla rahatsızlık duyuyorum. Kimdir bu “modern insan”? Sosyalleşmeye çalışırken karman çorman arkadaşlık ilişkilerinin arasında bocalayıp çoğunluğa katılmaktan başka çaresi kalmayan, bunu da kendilerine itiraf edemeyen sosyal çöplüklerdir bu insanlar benim gözümde. Standart insan tiplerine evrilmeyi olgunlaşmak sanan bu insanlardan her daim uzak kalmaya çalışırım. Trend olan şeyleri yapınca modern olduğunu iddia eden bu insanların yaptığı şeylere aykırı olmak benim karakterimi oluşturan esaslardan biri olmuştur. Bu düşünce etrafında karakterini oluşturan bir insan için “Beni sinemaya çağırmayın!” cümlesi bir “el freni” görevi üstleniyor. Gösterimde olan filmler o an için trenddir, vizyondan kalktığı anda insanların gözündeki değerini yitirecektir; modern insan beyni bu şekilde çalışır çünkü. Bu insanların yaptığını yapmamak için sinemaya gitmem, sevdiğim bir yönetmenin çok beklediğim bir filmi gösterime girse bile. Bu düşüncelerimin bir filmde hayat bulabileceğini asla düşünmezdim; çünkü trend karşıtı bir düşünce trendde yer alamazdı, o film de kendi yarattığı devasa paradoksun içerisinde kaybolup giderdi. Yazdığım tüm bu şeyleri kız arkadaşıma anlatmaya çabalarken kendimi sinema salonunun önünde bulmuştum, bu da “o film”in yaratacağı paradokstan daha büyük bir paradokstu ve bu paradoksun içinde kaybolup giderken biletleri almıştım ve kız arkadaşımla film saatini beklemeye başlamıştık. Bilete bakıp “Joker// seans 19:15” yazısını gördükten sonra kendi içimde çelişmeyeceğim ve kendimi standartlaştırmayacağım konusunda bir söz verdim ve filmi beklemeye başladım. Bir filmi izlemeden önce onun hakkındaki incelemeleri okunmaktan daima sakınırım; o incelemelerin bilinçaltımda çeşitli şartlanmalara yol açacağını ve bunun da filmden bana kalacak şeylerin bana ait olmamasına neden olacağını düşünürüm. Buna bağlı kalarak, filme kadar olan süreyi kendime verdiğim o sözler hakkında düşünerek geçirdim; kendimi “sosyal çöplük” olarak nitelememek için iyice şartladıktan sonra son reklamın da bittiğini fark ettim. Filmin ana karakteri olan ve filme adını veren Joker’in kişiliğinin nasıl evrileceğini ilk sahnelerden çıkarmaya başlamıştım. Kendilerini “modern insan” diye nitelendiren sosyal çöplüklerin, kendilerinden olmayan insanlara sosyal çöplük olarak baktığını uzun uzun anlatan birkaç sahne izledikten sonra kendi içimde zamanı durdurdum. Düşüncelerimin filmin asıl önermesiyle benzerlik göstermesi kafamda şu sorunun oluşmasına yol açmıştı: “Bu film trend olduğuna göre aynı düşüncede olduğum büyük bir güruh var, ben de ‘modern insan’lardan birisi miyim?” Bu soru bende ayrıca şu soruya da neden oldu: “Neden insanlardan farklı olmak istiyorum, onlardan uzak kalmaya çalışıyorum?”. Kendime bu soruları sorduran bir filmin bu sorulara da yanıt vereceğini düşünerek zamanı kendim için normal akışına döndürdüm. Birkaç sahnenin ardından şunu çıkardım; filmin başlangıcında çocuklardan dayak yiyen, iş yerindekiler tarafından hor görülen Joker, kötülüğü sineye çekmeyi bırakıp onlara kötülükle karşılık vermeye başlamıştı. Bu bendeki soruyu cevaplamaya yetmişti bile, ben de modern insanlara “modernlik” ile karşılık vermeye başlamıştım bu filme giderek. Joker’e ismini veren şakacı tavrı, kötülük yaparak nasıl muazzam bir ironi içeriyorsa benim sinemada olup trendlere uymam da aynı şekilde bir ironi barındırıyordu. Yaptığı kötülükler Joker’e nasıl mutluluk veriyorsa benim de sosyal bir çöplük gibi davranmam bana da öyle mutluluk veriyordu, bunun içerdiği derin ironi ile de neden onlardan olmak istemediğim sorusunun yanıtını da bulmuştum. Bu soru işaretlerini kaldırdıktan sonra başkarakteri canlandıran Joaquin Phoenix’e odaklanmak istedim; çünkü başkaldıran, isyankâr bir karakteri canlandıracak oyuncunun kendisinin de böyle bir insan olması gerektiğini savunurum. Bir oyuncu ne kadar yetenekli olursa olsun, böyle aykırı karakterlerin hakkını verebilmek için ruhta bir asilik olmalı ki onu tam olarak yansıtabilsin. Phoenix beni böyle bir beklenti içerisine sokmuşken, filmde işlediği iki cinayetin ardından dans eden öyle bir Joker, Joker’de de öyle bir yüz ifadesi gördüm ki kilitlenip kaldım. Ezilmiş bir insanın gülüşü ile bir “modern insan”ın gülüşünün ne kadar farklı olduğunu anlatırcasına, sosyal çöplüklere meydan okurcasına gülüyordu; bu gülüşünü de “modern insan” ile bir savaşta olduğunu hissettiren dans hareketleriyle süslüyordu. Joker; bu dansın sonunda benim gibi aykırı insanların neden başkaldırması gerektiğini susarak anlatmıştı resmen, onun tek bir el hareketi bile binlerce kişiye başkaldırı yolunu göstermişti bile. Aklımdaki soruları ben henüz ona sormadan yanıtlamıştı resmen, beni duyuyormuşçasına. Film bittiğinde ilk defa bir film karakterinin kurgudan ibaret olmadığına, yaşayan fikirlere sahip olabileceğine şahit olmuştum; hem de o fikirler ayrıca benim fikirlerimdi. Sosyal çöplüklere başkaldıran bizlere, bu isyanımızı onlara sosyal çöplük gibi anlatmamız gerektiğini o kadar güzel anlatmıştı ki film; “kendimi standartlaştırma” düşüncemi, “standart”lara karşı silah olarak kullanabileceğim düşüncesinin heyecanıyla çıktım filmden. Ben Joker’dim, Joker başkaldırıydı, başkaldırı Phoenix’ti, Phoenix ise filmdeki tüm başkaldıranlardı. Tüm aykırılar beynimde birdi film bittiği anda. Birdik. Film, Joker’in doğuşunun ve onun düşünce sisteminin evrilişinin hikâyesi olmaktan fazlasıydı benim için. Joker benim düşüncelerimdi, Joker benim asi yanımdı, Joker benim sosyal çöplüklere olan isyanımdı. Varlığından utanç duyma noktasına getirilmiş, sırf kendilerinden olmadığı için insanların hor gördüğü, trendlere uymadığı için dışlanmış insanların genel isyanını temsil eden bu karakteri kendimin bir parçası olarak görmemi sağlayan şeyin “modern insan” gibi davranmak olması; filmde eleştirilen noktanın filmi aşıp gerçek hayatta da yer bulmasının büyük bir göstergesi. Standart insanlara “şaka yaparcasına” onlar gibi davranmak gerektiği düşüncesini bana öğreten bu filmi herkese öneriyorum. “Modern”leşmeyin, “çöplük”leşmeyin, “Joker”leşin! Berkay Türenç TÜRE - 21803621 Halil İbrahim Kavak Aşk Varmış Aşk Yokmuş Kağıdın başına oturmuş düşünüyorum. Öyle zor bir konu seçtin ki diyorum kendi kendime, beş yüz değil beş bin kelime yazsan da eninde sonunda bir çıkmazda bulacaksın kendini. Hem de daha biraz önce insan ömrü misali bir şiir kitabından; çocukluğun, aşkın, yoksulluğun, yoksunluğun labirentinden çıkmış hâlde... Aşk hakkındaki sorularıma, ikilemlerime bir çare olur belki diyerek okuduğum Bağışla Ziyanımı işimi daha da zorlaştırıyor. Aşkın gerçekliğini sorgulamadan önce birkaç kaynaktan çeşitli tanımlara bakıyorum. En basit hâliyle "derin sevgi" deniyor aşka. Peki derin sevginin kaynağı nedir? Sevginin kaynağı başlı başına geçmiştir, geçmişte yaşananlardır. Belki birbirine çarpan korkak bakışmalar, belki birbirini doğuran hayaller silsilesi... Peki nedir bize bu duyguyu tattıran? Nedir her şeyi başlatan geçmişteki "o an"? Refik Durbaş'ın deyimiyle, nedir hasrete ömrü bağışlatan? Bu sorulara henüz yirmi yaşında, ergenliğinden yeni çıkmış biri mi cevap verecek diye düşüneceksiniz. Belki de haklısınız. Ancak gelin daha dün gece yaşadığım ve bu konuya bakışımı netleştiren olayı paylaşayım sizinle. Gecenin bilmediğim bir saati yurttan çıkmış, kampüste bir lambanın altındaki banka oturmuştum. Gecenin sessizliğini dinliyor, karanlığını gözlüyordum. Şiir yazıyordum. Başıboş bir kedi yaklaştı, sevdim. Aldığı güvenle banka çıktı, sonra yaklaştı ve bacağımın üzerine oturdu. Orada yarım saat boyunca öylece durdu. Koşulsuzca tutuyordum onu, hiçbir neden olmadan. Dakikalar sonra kalktı, arkasına bile dönmeden usulca uzaklaştı. Arkasından çok düşündüm. Aslına bakarsanız, o kedi aşkın ta kendisiydi. Beklenmedik bir anda, beklenmedik bir yerde çıkmıştı karşıma. Neden ve nasıl oraya geldiğinden bihaberdim. Sebepsizce tutmuştum onu yanımda, içimde. O yarım saat için benimleydi, benimdi. Ve sonra ister istemez gitti. Eğer gerçek aşk varsa dedim kendi kendime, tanımı şudur: Nereden, nasıl, ne zaman, neden geldiği ve ne zaman gideceği bilinemeyen bir bağlılık hissi. Madem tanımını yapmıştım aşkın, o zaman sırada yeni bir soru vardı: Aşk karşılıklı olabilir mi? Efsanelerdeki aşklar somutlaşabilir mi? Refik Durbaş diyor ki: "Yalnızlığın yağmurunda Boğuluyorum bu pazar Hasrete yandı yıllarım Kalbime keder damlıyor"1 Peki birinin kalbine damlarken keder, karşısındakinin kalbine de sağanak gibi düşer mi? Burada bana mantıkla romantizmi harmanlamak düşüyor. Bunun sonucunda da şu yorum gün yüzüne çıkıyor: Aşk öylesine rastlantısal, saf ve el değmemiş bir histir ki; aynı zaman diliminde iki varlığın birbirine aşk duyma olasılığı sıfıra yakındır. Ancak bu durum aşkın değerini düşürmekten ziyade onu daha da erişilmez yapıyor. İnsan doğumundan itibaren çıkar ilişkileriyle yaşıyor ve aşka yaklaşmakta zorlanıyor. Bir annenin çocuğuna duyduğu sebepsiz aşkın karşısında, çocuğun çıkar ilişkisi temelli bağlılığı duruyor. İnsanın inandığı yaratıcıya duyduğu sevginin altında vaat edilmiş mükafatlar yatıyor. Yıllarca devam etmiş ilişkilerin arkasında insanın stabil kalmaya, devam ettirmeye, değişmemeye yönelik içgüdüleri saklanıyor. Bu genellemelerin birkaç istisnayla bozulabileceğini düşünsem de bunların, insanlığın karşılıklı aşktan yoksunluğuna çözüm oluşturabileceğini sanmıyorum. Bu yoksunluk, aşkın daha önce bahsettiğim değerini oldukça arttırıyor. Sonuç olarak diyebilirim ki gerçek aşk zihinlerde yaşayan bir hayaldir. Kağıtlara durmadan yazılıp silinen, bazen bestelenen, bazen çizilen bir hayal... Aşka el değmemiş ve onu göz görmemiştir. O sadece erişilmek istenen, etrafındaki eksende dönülüp durulan, yaklaşınca yakan, uzaklaşınca donduran sıcak bir yıldızdır. Yazımın başında bahsettiğim çıkmazda hissediyorum şimdi kendimi. Aşk öyle bir çıkmazdır ki diyorum; ne onunla yaşanabilir, ne de onsuz ölünebilir. Kaynakça: Durbaş, R. 2014. Bağışla Ziyanımı. İstanbul: Islık Yayınları. 1 DURBAŞ, Refik. Bağışla Ziyanımı. 2014. BİR ERGENİN BAŞKALDIRISI Doğumumuzla beraber seçemediğimiz ve kontrolünü sonradan elimize alacağımız bir hayatı edinmiş oluyoruz. “ Ben bu sabah tam da arzu ettiğim bir ailenin çocuğu olduğumu fark ettim!” diyerek açmıyor hiçbir bebek dünyaya gözünü. Hepsi ilk önce merakla bakıyorlar dünyaya ve edindikleri yaşamı iyisiyle kötüsüyle öğrenmeye çalışıyorlar. Sonrasında hepimiz kendimize göre etrafımızdakileri anlıyoruz, anlamlandırıyoruz. Yaşamımızda birçok şeye inanıyoruz, kendi inandırdıklarımıza umut besliyoruz. Umudumuzu içimizde yeşertiyoruz, büyütüyoruz ve çoğu zaman hayatın gerçeklerinden kaçmak için umut ediyoruz. Gerçekler bazen çok sert olabiliyor. Bir yanda savaşlar, yıkımlar, terör olayları diğer bir yanda daha kişisel konular; ailesel sorunlar, yalnız kalmak, yabancılaşmak… Elbette ki daha pek çok gerçeği saymak mümkün. Bu gerçeklerin ortak noktası ise kabul etmek veya direnmek seçimini yapması gereken varlığın bizler olması. Gerçeklerin hükmünü çoğumuzun kabul ettiği de bir gerçek. Bu yüzden ne zaman bir aykırılık görülse genelde “ ne saçmalıyor bu canım, olur mu öyle şey” şeklinde bir tepkiyle karşılanır bu aykırılık. İşte tam da bu yüzden olacak ki ne zaman kendimizde bir aykırılık bulsak o zaman inancımıza dört elle sarılıyoruz. İnanç sadece kendi düşüncemize yönelik olmuyor elbette, inanç kavramına da inanmayı istiyoruz. İnancın başarıya ulaşmasını arzuluyoruz. Çağlar’ın kardeşi gibi dayanağımız olan bir kişi varsa ona inanıyoruz, “ bakın bakın, benim dayanağım olan kişinin bir aykırılığı olabilir ama aykırılığına rağmen ne koyduysa kafasına onu yapıyor işte, görmüyor musunuz” diye geçiriyoruz içimizden. Böylece inancımızda yalın oluşumuz fikrini ortadan kaldırıyor, “ bir tek ben değilim böyle olan, başkaları başardıysa ben de başarabilirim” algısını oluşturuyoruz. Başkalarında kendimizi avutacak dayanaklar bulmayı istiyoruz, bu çoğunlukla bizi rahatlatıyor. Bu sayede maruz kaldığımız “ acı” gerçeklerden bir süreliğine korunuyoruz, en azından korunmaya çabalıyoruz. Gelin bütün bu avunma çabamıza ve dayanaklarımıza rağmen aslında gerçeklerin etkisinden bir türlü çıkamadığımızı, ne yaparsak yapalım bunun hafiflemediğini, gerçekleri artık görmezden gelemediğimizi düşünelim. Ben şahsen böyle bir durumda kendi düşüncemi beklenilen doğrultusunda değiştirmeyi seçerdim diye tahmin ediyorum. Süregelen gerçeklere istikrarlı biçimde ayak direyebilecek kadar “ devrimci” görmüyorum kendimi. Bazılarıysa bu durumda öfkelenebiliyor. Sisteme, düzene, gerçeklerin varoluşuna tonla sitem dolu sözcük sıralıyor. İçinde bulundukları şartları, kendilerini, çevrelerini sorguluyorlar ve öfkelerine sağlam dayanaklar buluyorlar. Zaman geçtikçe temellendirdikleri bu öfkeleri de büyüyor ve büyükçe bir yangın halini alıyor. Önüne geçilemez bir yangın oluyor bu. Yangının küllerinden bir kavram doğuyor o da “ devrim”. “ Devrim, devirmekten gelir çocuklar” , lisedeyken hocalarımızdan duyduğum devrim tanımı bu şekildeydi. Devirmek; bir düzeni, sistemi ve hatta gerçekleri de devirmek yerine göre. Öfkenin hangi kavramda yoğunlaştığına bağlı ad değiştiriyor. Neyden kurtulmak istiyoruz? Bunu cevaplamak gerekiyor ilk önce. Bir de şunu göz önünde bulundurmalıyız, süregelen sistemi mi yoksa, gerçeklerden kaçışımızı mı devirmek istiyoruz? Çağlar İyice kendince devrimi Gezi Parkı’nda arıyor. İnsanların yardımlaşmasında, biber gazı dolu öksürüklerinde, bir martının varlığında. Biz devrimi neyde arıyoruz? Devrim kaynağımızı bulduğumuz zaman “ anarşik bu herif, uzak durun şundan! “ gibi bir yaptırımla karşı karşıya kalacak mıyız, eğer kalırsak bunlarla mücadele edebilecek miyiz? Mücadelemizde kararlı olabilecek miyiz? Bunlar ve daha birçok soru bizim cevaplamamızı bekliyor ve özünde “ devrim” kendimize olan inancımızla, inançlarımızda ne kadar kararlı olabileceğimizle daha kesin bir tanım kazanıyor. Bazı durumlarda ise hayal kırıklıklarımızın bir merhemi gibi oluyor. O halde inançlarımızın doğrultusunda bir hareket ediş biçimi mi yoksa hayal kırıklıklarımızın doğurduğu bir avuntu biçimi mi devrim? Biraz da bu yönüyle düşünmemiz gerekiyor. Kaynakça: - Serbes, Emrah. Deliduman. İstanbul, İletişim Yayınları:2014. Mert ARAR Geceye Döktüm İçimi Bir gece tek başıma şehrin ışıklarından uzak bir tepede, arabanın içinde tek başıma oturdum. O gece, zifiri karanlık olan gökyüzünü inceleme fırsatı buldum. Aynı resimlerde göründüğü gibiydi. Kapkara bir sonsuzluğun içine serpiştirilmiş yıldızlar, şansıma güzel bir yarım ay ve kendi yaşanmışlıklarım ve pişmanlıklarım vardı orada. Sonsuz karanlığın dibini görmeye çalıştım o gece ve iyice odaklandığım zaman, gecenin karanlığında kendimi gördüm. Tüm o gökyüzünde ki karanlık, yaşamış olduğum zorluklar, umutsuzluklar ve pişmanlıklarımı yansıtıyordu bana fakat yıldızlar ise benim kurtuluşlarım ve umutlarımı yansıtıyordu. Kimse yoktu o akşam yanımda, gece ve yıldızlar vardı ve ben de hazır geceyi ve yıldızları bulmuşken sabaha kadar dertleştim onlarla. Pişmanlıklar ve umutsuzluklar insanın hayatında büyük bir yer kaplar. İnsanlar bu çaresizliklerini kendilerine açıklamaya korkarlar, bu yüzden kendilerine açıklayamadıkları hatalarını ve çaresizliklerine başka birine anlatmaya ihtiyaç duyarlar ve genelde o gece olur. Her nerede olursan ol, ışıklar kapatıldığında yanına ilk gelen kişi gece olur. Gece çok iyi bir dinleyicidir çünkü seni yargılamaz ve sorgulamaz. Gece sadece seni dinler ve yıldızları önüne sererek umutsuzlukların ve çaresizliklerinin çözümünün çokta uzaklarda olmadığını sana anlatır. Ben geceyle dertleşmeyi çok severim çünkü gece her zaman benim dertlerimi ve sıkıntılarımı çok iyi anlayıp beni çözüme ulaştırmıştır. Her gece yastığa başımı koyduğumda hemen uykuya dalamam çünkü yanımda gece vardır ve günümü onunla paylaşıp yorumlarım. O an da hatalarımı kendime açıklama fırsatı bulurum ve hazmederim bütün yanışlarımı. Ertesi sabah zinde ve psikolojik olarak çok güçlü başlarım güne çünkü üstümdeki ağırlıklardan kurtulmuş, hatalarımı kabullenmiş ve hafiflemiş olarak uyanmış olurum. Yıldızlar da gece kadar iyi bir arkadaştır bize çünkü gökyüzüne baktığımızda sonsuz karanlık kadar yıldızları da görürüz. Ne zaman yıldızlara baksam farklı bir yaşanmışlık görürüm onlarda. Her bir yıldız farklı bir insanın umudunu ya da mutlu sona ulaşmış hayatlarını yansıtır. Yıldızlar umut verir bana içerdiği yaşanmışlıklardan dolayı. Bu yüzden yıldızlı gökyüzünü sonuna hiç ulaşamayacağımızı sandığımız karanlık bir tünele benzetirim. Her adımımızda pes etmeyi düşünürüz, her adımda vaz geçmeye kalkarız ama tünelin sonundaki ışığı gördüğümüz zaman tekrar bağlanırız umutlarımıza. Yıldızlar da bana bu umudumu veriyor. Her baktığımda bu kadar yoğun bir karanlığın içinde o küçücük yıldızları görebiliyorsam. Yaşadığım bunca zorluğun da küçükte olsa bir çözümü olabilir diyorum. Gökyüzü ve yıldızlar bana kibrimi yenmemde de yardımcı oldu. Bu dünyada ne kadar küçük olduğumu ve ne kadar değersiz olduğumu gösterdi bana. Bir teleskopla baktığımızda dudak uçuklatabilecek büyüklükte olan yıldızlar, yeryüzünden baktığımızda bir nokta tanesi kadar gözüküyor ve kendime şu soruyu soruyorum acaba gökyüzünden bakıldığı zaman ben gözüküyor muyum? Cevabı kesinlikle hayır bu sorunun, işte evrende bu kadar küçük ve değersizken sahip olduğum bu kibir anlamsız ve gereksiz. Suzan Bilgen Özgün’ün Yıldızlara Bakıyor Bazılarımız adlı öykü kitabı, bana dünyadaki yerimi sorgulamama, çaresizliklerimin anlamsız olduğuna ve bu çaresizliklerin eninde sonunda mutlu bir sona ulaşacağına anlamama yardımcı oldu. Hayata daha umut dolu bakıp, her şeyi önce kendi içimde çözmem gerektiğini anlattı. Yeryüzünde kapladığım yerin aslında ne kadar küçük olup kibrimin ne kadar da anlamsız olduğunu görmeme yardımcı oldu. Hiçbir zaman yalnız olmadığımı yanımda gecenin ve yıldızların olduğunu biliyorum artık. Gece en iyi dert ortağım ve yıldızlar bana ilham ve umut verem dostum oldu. Bana böyle dostlar kazandırdığı için Yıldızlara Bakıyor Bazılarımız adlı öykü kitabı bende önemli bir yere sahip. Ege Semih Kozoğlu Aşka İnanmak Duygusal olarak kimseye ihtiyacı olmadığımı, duygusal olarak kendimi tatmin edebildiğimi ve günübirlik; en ufak bir bağlanma olmadan yaşadığım ilişkilerin benim için yeterli olacağını düşünüyordum. Uzun diyebileceğim ilişkilerim gün olarak bir elin parmaklarını geçmiyor; birine bağlanıyor gibi olduğumda kendimi geri çekiyor ve işler ciddi olmadan ilişkimi bitiriyordum. Sonra o karşıma çıktı. Beni aşka inandırdı, gerçekten kalbimin tek bir kişi için çarpabileceğini gösterdi. Ömer Faruk Sorak’ın yönettiği Dünya’nın En Güzel Kokusu adlı filmde de aşka inanmayan bir adamın, yakın bir arkadaşına nasıl âşık olduğunu ve nasıl onsuz yapamayacak hale geldiğini anlatıyor. Aşk benim için kocaman bir yalandan ibaretti. Etrafımda çiftler görüyor, onların nasıl bu kadar mutlu olduklarına bir türlü anlam veremiyordum. Hatta bu kadar kolay bağlanabildikleri için onlara sinirleniyordum. Bir insanı, her kim olursa olsun, dünyanın merkezine koyma fikri bana hep saçma geliyordu. Ne olursa olsun kimse benden önemli olamazdı. Ben mutluysam, ailem sağlıklıysa gerisi önemli değildi benim için. Elbette hoş bulduğum, konuştuğum insanlar olurdu ama o kadardı işte. İşler ciddiye binmeye başladığı an sıkılıyor, karşımdakinden kaçıyordum. Çevrem de böyle tanıyordu beni; hovarda, ciddiyetsiz, hızlı… Belki de karşımdakini tanımaktan, tanıdıktan sonra ondan soğumaktan veya o beni tanıdıktan sonra benden soğumasından korkuyordum; bilmiyorum. Sonuçta benim birine bağlanmamı engelleyen, kendi içimde çözemediğim şeyler vardı. Üniversitenin ilk senesi de böyle geçecek diye düşünürken, onunla tanıştım. Ortak bir arkadaşımız sayesinde tanışmıştık ama sadece selamlaşıyorduk, bir konuşmamız olmamıştı. Tanışmamızdan bir süre geçtikten sonra tamamen tesadüfen bir şehirlerarası otobüste karşılaştım onla. Yalnızdı ve yanı da boştu. Muhabbet eder, zaman öldürürüz diye yanına gittim ve hayatımda beni en çok etkileyen kadını tanımaya başladım. Otobüste geçen altı saat, hayatımın en huzur dolu saatleriydi. Sohbeti, hedefleri, hayata bakışı ve gülüşüyle beni çok etkilemişti. O günden sonra hayatım değişti. Sadece onu düşünüyor, kafamı yastığıma koyduğumda gülüşü aklıma geliyordu. Düpedüz âşık oluyordum işte. Belki de hayatım boyunca beklediğim kadın gelmişti karşıma. Farklı davranıyordum ona, herkesten farklı. Çünkü: En güzeldi o. Benim için en güzel. Gerisi umurumda değildi. En güzel duyguyu, sevmeyi, ben de iliklerime kadar yaşıyordum. Onun mutluluğu, benim mutluluğumdu artık; onu mutlu edebilmek, yüzünü biraz olsun güldürebilmek yegâne yaşam amacımdı. Çok kavga da ettik, kıskandık birbirimizi, haftalarca konuşmadığımız da oldu. Ona ne kadar sinirlensem de ne kadar haksız olsa da o benim kıymetlim olmuştu artık. Her kavgamızda bir çözüm yolu buluyorduk beraber. Bu aşk oyununda beraberdik ve bu oyunu kuralına göre oynayarak; birbirimize karşı şeffaf ve net olarak kazanacaktık. Hayatımda ilk kez birine karşı bu kadar net oluyordum. Kendimi olduğum gibi anlattım ona, o da anlattı bana. Bir bütün olduk beraber, problemlerimizi beraber çözmeye başladık. Kalplerimiz bir olunca çok daha güçlüydük artık. O elimden tuttuğunda üstesinden gelemeyeceğim sıkıntı yoktu. Biz birdik, mutluyduk ve iyi ki böyle olmuştuk. Aşka inanmaktan vazgeçmemeli, zaten ne kadar vazgeçseniz bile o gelip buluyor seni, unutmamalı bunu. Çok sevmeli, çok sevilmeli. Tanımalı bir insanı her yönüyle, gözyaşı dökmeli onun için. Mücadele etmeli aşkın için. Pes etmemeli ve mutlu sona inanmalı ne olursa olsun. Affetmeyi bilmeli, gerekirse unutmalı yaşananları. Her gün tekrar âşık olmalı ona. Onun bir gülümsemesi için çaba göstermeli. Aşk böyle bir şey işte, fedakarlıkla oluşan ve hiç beklemediğin bir anda karşına çıkan. BİR KADININ ARDINDA GEÇEN BİR ÖMÜR: KADERBir kadın bir adamı nasıl bambaşka bir insana dönüştürebilir ya da onu nasıl karısını, çocuğunu, işini terk edip kendisiyle beraber izbe pavyon köşelerinde yok olmaya ikna edebilir? Bu sorulara Zeki Demirkubuz’un Kader filminde cevap buluyoruz. Bir adamın -Bekir’in- her şeyini geride bırakarak âşık olduğu kadının peşinden senelerce nasıl koşabileceğini, onun için mermilere, duvarları dökülen otel odalarına nasıl katlanabileceğini yahut kendisini nasıl saf bir gençten serseri bir alem adamına dönüştürebileceğini görüyoruz. Peki biz kavuşamadığımız sevdamızı, gecenin bir yarısında ışıkları yanıp sönen tekel büfesinin önünde ya da fakir bir mahallenin sıkışık apartmanlarını, içinde gelip geçen hayatları, parkeleri eskimiş balkonumuzdan seyrederken elimizde tuttuğumuz sigaranın külü gibi düşünmedik mi? Bir kadının bizi nasıl bu noktaya getirdiğini, tertemiz bir sayfada ömrümüzü geçirirken nasıl bir çamura bulandığımızı hiç fark etmedik mi? Saplantılarımız, ulaşamadıklarımız hayatımız boyunca bizi olduğumuzdan farklı insanlara dönüştürdü. Kimimiz nasıl geldiğini hatırlamadığı sokak kenarlarında kimimiz garsonun “Ağabey kapatıyoruz.” Diyerek omzumuzu sarstığı meyhanelerde uyandık. Hakikaten de kaderimiz bizi bu hale sokmadı mı? Dönüp baktığımızda aşkımızın bizi saf bir çocuktan karalanmış bir vaziyete nasıl soktuğunu hissettik hepimiz. Basitçe “Sensiz olmuyor” diye özetlediğimiz cümleler aslında bizi olduğumuz kişi yaptı. Sadece biz, bunun farkında değiliz. Hatırlayalım. İlk sigaramızı kimin için yaktık, ilk rakımızı kimin için içtik? Yeri geldi bir kadını görmek için saatlerce ayazda bekledik. Yeri geldi yol parası çıkarmak için sanayi köşelerinde geceye kadar çalışıp ekmek arası soğan yemeye razı olduk. Hepsi bize yeni şeyler kattı. Her çaresizliğimiz bize yeni dersler verdi, bizi olduğumuz kişi haline getirdi. “Olmaz! Hayatta yapamam böyle bir şey” dediğimiz pek çok şeyi belki bir kadının gözüne girmek, belki onun yanında az da olsa kalabilmek için tekrar tekrar yaptık. Bize karıncayı bile incitmemek öğretilmişken mahallenin iflah olmaz serserisi olduk. Kader bizi bir kadının ardına terk etti ve bitmeyecek çaresizlik silsilemiz ile baş başa bıraktı. Bahsi geçen kadınlara gelecek olursak, bizleri hiç umursamadı. Varlığımızı elbette hissetti. Fakat yaptıklarımız onların sadece hoşuna gitmekle kaldı. Truva savaşını hatırlayalım. Tarihin akışını değiştiren, Homeros’un İlyada’sına konu olmuş bu koskoca savaş bir kadın yüzünden çıkmamış mıydı? Savaşın sonunda ise Helen tüm bu ölümlere sebep olmuş ama kurtulmayı başarmıştı. Görüyoruz ki bizlerin hayatları değişirken yaptığımız fedakarlıklar tamamen bir yalandan ibaret. Uğrunda ömrümüzü tükettiğimiz kadınlar için aslında sadece birer anıdan ibaretiz. Bizler kaybolmuş hayatların arasında kaybetmeyi öğrenmiş varlıklarız. Bir gece vakti bomboş bir limandan boşluğu andıran denize bakıyoruz. Arkamızda direğe vuran bir zincirin ninni gibi gelen sesi… Rüzgâr sanki bize bir hikâye anlatmak istiyormuşçasına uğulduyor. Ceketimize sıkıca sarılıyor, titrememizin geçmesini bekliyoruz. Düşünüyoruz. Nasıl buraya geldik? Ne yaptık? Ne yapıyoruz? Aklımızda sadece bir anlığına belirip ardından yok olan soru deryasına dalıveriyoruz. Etrafta sokak köpekleri havlıyor. Saatimize bakıyoruz. İşte tam orada fark ediyoruz; zaman bizi ne hale getirdi? Kader bizden ömrümüzün bir yarısını almış, seneler uzun ince bir yol gibi akmış gitmiş ve bizler yine saplantılarımızla, başaramadıklarımızla ve umutsuzluğumuzla baş başa kalmışız. Saf bir çocuğun neşesi geride kalmış; aynaya baktığımızda tanıyamayacağımız, kim olduğunu çıkaramayacağımız bir adam oluvermişizdir. Bir kadın bizi filmdeki gibi döküntü pansiyonlara, üçüncü sınıf pavyonlara ve sokak aralarında ayılmak için uğrayacağımız çorbacılara düşürmüştür. Bizse hala ilk çıktığımız yolda gitmekte ve sadece etrafımızı seyretmekteyiz. “Çare yok eğ başı” sözünü kendimize tekrar tekrar hatırlatırken ve sonumuzu düşünürken kaderimize kadeh kaldırmaktayız. İşte o son güne dek masaları sigara yanıklarıyla dolu Paris Gazinosu’na, sokak arasında her geceyi noktalayan çorbacı Sarı’ya, her sabah tüplü televizyonun karşısına geçen otelci İsmail ağabeye ve kaderiyle arası limoni olan tüm Bekirlere selam olsun! Mustafa Emre YİĞİT Hasan Furkan KIRAÇ Bilgi Aşkına Bazı kitaplar vardır ya hani eline alınca dersin kendine “Bu adam sert yazar.Beton etkisi yaratan bitişleri vardır.Kaleye geç ve sıkı dur yakışıklı”.Keşke bahsedeceğimiz kitap da bunlardan birisi olsaydı da bu yazıyı yazarken kitabı yerden yere vurmak yerine göklere çıkarsaydık. Bir yazar düşünün milyonlarca kopya satıyor. Her kitabı dünyayı sarsıyor. Kitaplarının filmleri çekiliyor. Hatta kitaplarındaki karakterlerden birini kime sorarsan sor tanıyor.Ama kitaplarının hepsi mükemmel başlayıp aynı boşlukta ve basitlikte bitiyor.Evet, evet tahmin ettiğiniz kişiden bahsedeceğim yani Dan Brown ağabeyimizden ve onun son kitabı Başlangıç’tan. Bu genç gösteren, yakışıklı ağabeyimizin bir huyu var. Kitaplarını yazarken anlatılmaz yaşanır bir olay örgüsü kurar, mükemmel karakter betimlemeleri yapar. Öyle bir yapar ki o betimlemeleri karakterin koluna taktığı beyaz eldiven giymiş Mickey Mouse saatinden dahi bahseder. Bu sayede siz de okurken en ince ayrıntısına kadar gözünüzde canlandırırsınız karakterleri.Başlangıç’taki ana karakterimiz yazarın çok sevdiği ve neredeyse tüm kitaplarında ana karakter olarak kullandığı bir dini ikonoloji ve semboloji profesörü olan Robert Langdon. Dan ağabeyimizin yazdığı kitaplara karşı olan sevgimin bu karakterden kaynaklandığını düşünüyorum çünkü hayatım boyunca bilginin ve bakmakla görmek arasındaki farkı hissetmenin aşkıyla yaşadım. Bu karakterse diğerlerinin baktığı yerdeki detayları görüp çok ince bilgilerle sorunları, olayları çözüyor.Lise yıllarında önceki kitapları okurken derdim ki “Bir gün Langdon kadar bilgili olacağım.” –Oldum mu? Hayır olmadım ama konumuz bu değil. – Neyse profesörü rahat bırakıp kitabın bütününe dönelim. Kitabın en 1 Hasan Furkan KIRAÇ başından sonuna kadar içinizden sorup durduğunuz “Ulan bu böyle miymiş?” sorularına cevap alamamak çok üzüyor insanı. (HOCAM KİTABI OKUMADIYSANIZ ÇOK AZICIK ÖNBİLGİ VERECEĞİM OKUMAK İSTİYORSANIZ LÜTFEN BİRAZINI ATLAYIN) Dan Brown büyük babasının mason locasından olduğunu daha önce katıldığı onlarca programda söylemiştir.1 Bundandır ki yazdığı romanlar genelde dini felsefe ve masonluk üzerine kuruludur. Bir taraf bilimin inanılmaz gücünü diğer taraf da dinin akıl almaz karmaşasını savunur. Burada da göreceğiniz şey kitabın Elon Musk’ı olarak nitelendirebileceğimiz Edmond karakterinin insanlığın nereden geldiğini gösterme ve dinlerin kocaman birer yalan olduğunu kanıtlama çabası. Bu o kadar kolay olmayacak çünkü bu aşırı zeki arkadaşımızın karşısına buram buram yobazlık kokan bir asker çıkar insanlara düşüncelerini ve kanıtlarını sunmadan önce tesbihinden yaptığı bir silahla zeki arkadaşımızı katleder, ardından kaos başlar. (BURDAN BAŞLAYABİLİRSİNİZ) Bir düşünelim söz konusu yazar Dan Brown ve kitapta Profesör Langdon var. Sizce kim çözecek bu cinayetin gizemini? Evet doğru bildiniz bizim profesör. Aslında okurken inanılmaz heyecanlanmıştım çünkü Profesörle en son Cehennem kitabında haşır neşir olmuştuk ve ne yalan söyleyeyim kendine has çözüm yöntemlerini ve her zaman yanındaki bir kişiden kazık yiyişini özlemişim.15-16 yaşlarında imrenip durduğum adama bir de şimdi 20 yaşındayken bakmak ve tekrar imrenmek mükemmeldi. Mamafih, aradan geçen yıllar bana bir şeyler öğretmiş olacak ki okurken “Ulan Langdon abi yine kazık yiyeceksin be yapma” diye düşünmeden duramadım ve daha öncesindeki düşüncem “Bir gün Langdon kadar bilgili olacağım ” fikrini “Bir gün Langdon kadar bilgili olacağım ama ondan daha iyi bir insan 1 http://www.wiki-zero.com/index.php?q=aHR0cHM6Ly90ci53aWtpcGVkaWEub3JnL3dpa2kvRGFuX0Jyb3duI1JvYmVydF9MYW5nZ 2 Hasan Furkan KIRAÇ sarrafı olmam gerek ” diye değiştirdim. Çünkü o her kandırıldığında ben bile üzülüyordum. Bir de düşünsenize o raddeye gelmiş bir Hasan Furkan Kıraç kandırılacak.Peeh ne üzülürdüm be.Umarım bir gün Langdon kadar bilge olurum ama onun kadar saftirik olmam. O karaktere duyulan saygıdan ve duyulan hayranlıktan ben de nasiplensem n’olur ki hem? Her neyse aslında kitap okurken sizi tatmin edecek ama benim gibi karakterlerle bütünleşme planlarındaysınız çok tahmin edilebilir bir sonuçla karşılaşıp “Bu muydu lan?” diyeceksiniz.Okurken harcadığınız zaman size kocaman bir hiçmiş gibi gelecek ama okurken öğrendiğiniz yeni deyimler söyleyişler için de mutlu olacaksınız. 3 Berkay Aydın 21401465 Arkadaşlığın Zaruri Gerçekleri Kimilerine göre kafa dağıtmak için ideal bir ilişki, kimilerine göre önemli konularda yardım almak için uygun ve yakın, kimilerine göre ise dert ortağı olabilecek düzeyde. Evet mırıldandığınızı duyar gibiyim, arkadaşlıktan bahsediyorum. Sofistike durumlarda dahil bize yol gösteren ve çıkış yolu bulamayan arık bedenimize adeta gökten inmiş bir melek gibi kanatlarını açan ve bizi destekleyen insanların var olduğunu bilmek bile insanı rahatlatıyor. Peki yakın çevresi bulunmayan insanların asıl hissettikleri nelerdir? Kanımca, bu tarz insanlar, öyle bir yerde ki, hayatın akışına sırt çevirmeye çalışıp farkında olmadan beyhude bir boşlun derin ve soğuk sessizliğine gömülmeye yüz tutmuş durumdalar. http://www.psikolojik.gen.tr/bunalim.html​ (21.03.2017) ​Dostluğun, iyi ve güzel yanlarından bahsederken, soyut taraflarını ele alabildiğimiz gibi fiziksel açıdan da değerlendirebileceğimizi düşünüyorum. Kaliteli bir arkadaş grubuna sahip olan kişilerin danışacağı konular ve bulabileceği çözümler de aynı düzeyde nitelikli olur. Sırf işlerinizi halletmek için arkadaş temin edin demek istemiyorum. Vurgulamak istediğim ve üzerinde titizlikle durulması gerekildiğini düşündüğüm yardımlaşma konusu hayatın değişmez bir gerçeği olduğudur. Hayvanlar aleminin buna iyi bir örnek teşkil ettiğini düşünüyorum. Düşünün ki, yalnız gezen bir aslan ve karşısına çıkan ve hayati önem taşıyan bir av. O yalnız gezen aslan ne kadar doğanın kralı olursa olsun avının muvaffakiyetinin sarhoşluğu içindeyken yardımlaşan ve toplu gezen bir sırtlan sürüsüne denk gelmesi ne acı olur. Elinden oyuncağı alınmaya ramak kalmış bir bebekten ne farkı kalır o an. İşte o an hayatın ta kendisidir. Çünkü hayat, ne kadar başarı sahibi olursanız olun iş birliği olmadan bir mıknatıs gibi sizi karanlık yanına çeker durur. Bu nedenle sıkı dostluklar kurarak hayatın habis gerçeklerinden kurtulabiliriz. Tıpkı, Asla Yalnız Yeme kitabındaki Keith Ferrazzi’nin ​ ​yaptığı gibi gerekirse golf sopalarını taşıyıp insanlarla iyi ilişkiler kurmalıyız. Ne demiş atalarımız: ‘’Bir elin nesi var, iki elin sesi var’’. http://yardimsevertr.blogspot.com.tr/2016/05/sosyal-dayansma-nedir.html​ (21.03.2017) ​Bazen olur ya çok sevdiğin, değer verdiğin insanları istemeyerek üzer kalplerini kırarsın. Keşkelerle dolu bir hayata sahip olmak istemiyorsak yapmamız gereken temel şeyleri kaçırmamız gerektiğini düşünüyorum. Bence, her insanın karakter farklılıklarından ötürü düşünceleri, yaşam tarzları, siyasi görüşleri ve olaylara bakış açıları değişiklik gösterebilir. İyi bir arkadaşlığın temelinde karşılıklı saygının ve hoşgörünün zaruri olması gerektiğini düşünüyorum. Tahayyül ettiklerimizle arkadaş çevremizden aldığımız geri dönüşlerin benzerlik göstermemesi bizleri farklı bir yola sokmamalıdır. Sonuçta unutmamamız gerekiyor ki, sobanın üstünde kaynayan mis gibi bir çayın, bir kafede içilen sıcak bir kahvenin ve bir pazar kahvaltısının ortamını güzelleştiren müşfik insanlara her daim ihtiyaç duyarız. Bu nedenle, fevri hareketlerden uzak durmalı, hayatın konjonktüründen kopmamalı ve emziği ağzından alınmış bir aslan gibi olmamız gerektiğini düşünüyorum. Dostluğu ve arkadaşlığı özetlemek zor fakat kendimce buna bir tanım getirmek istedim. Bence, arkadaşlık bir hazinedir. Çok fazla arkadaşı olanın bir o kadar da fazla sandığı vardır. Uzaktan hazinenin bolluk ve bereket içinde olduğu varsayılır. Fakat, sözde arkadaşlıklar kötü zamanlarda kendini gösterir ve aslında o bol gözüken hazinenin ve sayıca fazla o olan o sandıkların içindekilerin sadece sahte altından ibaret olduğunu farkı varırsın. Görüntünün değil, içindekilerin önemi fark ettiğin an, ne kadar çok arkadaşın olduğuna değil, ne kadar çok yârenin etrafında olduğuna önem vermeye başlarsın. İşte o zamandan itibaren de, sevdiklerini kırmamaya ve arkadaşlığın gereksinimlerini dikkate almaya başlarsın. Başka bir değişle, içinde altın olduğuna emin olduğun sandıkları korur ve ona giden yolu her daim temiz tutarsın. Kaynakça Ferrazzi, Keith. Asla Yalnız Yeme. Mediacat Yayınları, 2008. Baskı. ​ ​1 Rabia GÜRKAN OĞULA MEKTUP Çok sevgili oğul, Bu mektubu hiçbir zaman sana vermeyeceğim, hatta seninkini okuduğumdan bile emin olamayacaksın. Bana mektubu ilk uzattığın anda hiçbir tepki vermemem, hatta orada bulunduğundan habersizmişim gibi işime devam etmem de bu mektubu sana iletmemem de aynı içsesin eseri. Çünkü biliyordum, benimle bu şekilde iletişime geçiyorsan, yüzüme söyleyemeyeceğin şeyler anlatıyorsundur. Ve eğer yüzüme söyleyemiyorsan, benim duyup duymamam da bir şey ifade etmemeli sana. Zaten o olay gerçekleşmeseydi aramızda bu mesafeler hiç var olmayacaktı belki de ve böyle alıcısı olmayan mektuplara başvurmayacaktık. Gerçek şu ki oğul, sen hep tereddüt etsen de, bana karşı hep kuşkucu yaklaşsan da ben seni hep sevdim. Kısa bir süre önce de belirttim, tekrar etmekte fayda görüyorum, seni seviyor olmam diğer babalar gibi yapmacık tavırlar takınmamı gerektirmez. Benim tavırlarımı olumsuz yorumluyor olabilirsin, diğer babalar sana fazlasıyla cazip görünüyor olabilir oğul ama inan ki samimi bir soğukluk, yapmacık bir yakınlıktan yeğdir. Seninle ilgili en çok üzüldüğüm şeylerden biri, bütün çabalarıma rağmen zayıf, ürkek, kararsız ve huzursuz bir insan olmakta inat etmendi. Oğlum değil bir başkası olsan, inan hiçbir çaba göstermez, ne kadar hazzetmesem de seni öylece kabul ederdim. Olumsuz davranışlarını gördükçe içten içe sinirlenir, ama bir şey söylemeye değer bulmadığım için görmezden gelirdim. Ama sen bir Kafka’sın, hem de seni değiştirmek, daha üstün bir insan yapmak için bu kadar emek veren bir babası olan Kafka… Hâl böyleyken bu kadar zayıf olmana hiç anlam veremedim. Üstelik erkek kardeşlerin sen çok küçükken öldüğü için üzerinde hep daha çok sorumluluk oldu. Sorumluluklar insanı yoğurur, sırtındaki yük arttıkça belindeki kuvvet de artar, onlara karşı direndikçe, başı dik bir şekilde daha çok sorumluluğa doğru atılır. Sense bu sorumluluklar altında küçüldün, kayboldun. Yanlış anlama, alınman için söylemiyorum, seni küçümsemek ya da rencide etmek için de değil… Ama kendinde bazı hatalar olduğunu kabul etseydin ve sana uzattığım yardım elinin kıymetini bilseydin, ufak da olsa düzeltmek için çaba gösterseydin, şimdi daha farklı olabilirdik. Bütün uğraşlarıma rağmen senden bir dönüt alamayınca aramıza giren mesafelere engel olamadım. Çünkü oğul, seni her ne kadar sevsem de, kendi zayıflığını bir kusur olarak görmemen sana katlanmamı günden güne güçleştirdi. Mektubunda altını çizdiğim satırlardan birisi senin ne kadar anlaşılmaz birisi olduğunu vurguluyor: ‘Üzerimde yarattığın etkiden kaçınman elinde değildi, yalnız bu etkiye yenik düşmüş olmamı, benim kötü niyetime bağlamaktan vazgeçmelisin.’ Ah oğul, ben sana kötü niyetlisin demiyorum, böylesini hiç de düşünmedim. Sadece karakterini değiştirmeme konusunda fazlaca inatçısın. Gerçekten de, eğer sorunu kabullenip değişseydin, çok daha başarılı bir ilişkimiz olabilirdi. Ama sana her baktığımda inadından kendine yazık eden birisiyle yüzleşmektense aramıza mesafe koyup uzaktan sevgimi sürdürmeyi tercih ettim. Sense bunu benim kötü niyetime yordun, farkındaydım, ancak düşünceni değiştirmek için hiçbir şey yapmadım. Çünkü ben pes edip sana yaklaşsaydım; ya böyle güçsüz biri olarak devam edecektin, ya da benim sana karşı hislerim değişecekti. Ayrıca hayranlığının artması ve beni örnek alma riskini de göze alamazdım, uzak kalmayı tercih ettim. Eğitim yöntemimden de pek hoşlanmadığının farkındayım. Sana olman gereken üstün kişiyi anlatmam, vazgeçemeyip sürdürdüğüm alışkanlıklarımı sana kesin bir dille yapmamanı 2 söylemem hep senin benden daha iyi birisi olman içindi. Eğer sana istediğin gibi, daha fazla ilgi gösterseydim beni örnek alırdın ve benim gibi olurdun. Ama nedenini anlamadığım bir şekilde daha kötüsü oldu, suskunlaştın. Sana olmaman gereken karakterin örneğini oluştururken sen bambaşka bir kötü karaktere sürüklendin. Onu seçtin demiyorum, belki de hata bendeydi ancak, sen gittikçe benim takdir edeceğim karakterden uzaklaşırken benim sana yakınlaşmamı bekleyemezdin. Beni anlayamadın, aramızdaki bilinçli mesafe de zamanla arttı. Taviz veremeyeceğim prensiplerim var, özellikle insanlara olan tutumlarım konusunda. Seninle aramdaki soğukluk da hep olağan bir şeydi benim için, değişmesi mümkün olmayan. Maalesef, hâlâ da mümkün değil, bu yaştan sonra yakınlaşmamıza dair herhangi bir girişim, ikimizin de karakterine aykırı, bunun sen de farkındasın. Mantık çerçevesinden bakınca başka türlü olmaz, artık olmaz. Ancak oğul, bu soğukluğun beni derinden üzdüğünü hissettiğim sayılı anlardandı, gözlerimin satırlarında dolaştığı zamanlar. Seninleyken hiç fark edemediğim bir yanını gösterdi bana cümlelerin. Olanlar için bende de suç gördüğünü biliyorum, ama her şeye rağmen bana hissettirdiğin güvenin, benim gücüme hayranlığın, gülümsememi bile kutsal bir şey gibi görüşün: ‘Gören nasiplenirdi, ben göremedim’ demişsin, ah oğul… Benim tamamen sevgisiz biri olmadığımı bildiğini de söylemişsin, arada şahit olduğun gözyaşlarım seni bu sonuca ulaştırıyorsa, ‘Böyle zamanlarda uzanıp mutluluktan ağlıyorduysan ve o an bunları yazarken yine ağladıysan’, bilmeni isterim evlat, böyle zamanlarda –tam da şu an olduğu gibi- benim de gözlerimden birkaç damla, âdeta benden nefret ediyormuşçasına akıp gidiyor. Sahipsiz bir mektup için fazlaca uzattım. Diğer meseleye girmeyeceğim, çünkü konusu açıldıkça, tekrar tekrar düşündükçe sadece senden uzaklaşıyorum. Zaten en fazla birkaç saat ömrü olan, sonra şöminenin alevleri arasında kaybolacak olan bu ufak mektubu gereksiz, can sıkıcı konularla doldurmak istemem. Şu an bile vazgeçip bu mektubu sana gönderecekmişim gibi bir dürtü ile yazıyorken, senin hatalarını tekrar tekrar vurguladığım, belki beni anlamana sebep olacak satırlar ile bu dürtüyü güçlendiremem. Çünkü oğul, bu saatten sonra davranışlarımızda oluşacak bir değişiklik, yapmacıklıktan çok ince bir çizgi ile ayrılacaktır, ve oğul, affet ama, sen bu çizgiyi de, tutturamadığın diğer tüm çizgiler gibi aşacaksın. Belki bir umut, gerçekten samimi olabilirsek diye, senin daha da kötü, kararsız, samimiyetten uzak birisine dönüşmene göz yumamam. Sana kızsam da, hoşlanmadığım yönlerin olsa da, senin için ‘dünya haritasının üzerinde boylu boyunca yatan’ biri olsam da; ben seni hep sevdim. Öylesi sevdim ki, asla o kadar samimi olup hayalindeki baba-oğula dönüşmeyeceğiz. Evet, ben seni anlayamadım belki oğul ama, sen de beni anlayamadın, kabul et. Ve şunu hiç unutma oğul, bazen vazgeçebileceğin kadar çok seversin, ve artık yapacak hiçbir şeyin kalmaz. Sana olan bütün tavrım sevgimdendi, oğul. Hermann CEVAPLAR Her gün yüzlerce soru sorarız, gerek kendimize, gerek çevremize, gerekse evrene. Bazen bir şeyin nedenini öğrenmek, bazen yeni kararlar almak, bazense sorgulamak için. Çoğu zaman bir cevap bulamasak dahi bulduğumuz cevabın doğruluğundan da asla emin olamayız. Her sorduğumuz sorunun nesnel olması elbette mümkün değil, hatta büyük bir kısmının herkes için başka anlamlar içerdiği şüphesiz. Yani çoğu sorumuzun “gerçek ve tek” bir cevabı bulunmuyor. Öyleyse, neye göre bir cevabın doğruluğuna inanıp, buna göre hareket ediyoruz? Dürüst olmak gerekirse biraz önce belirttiğim nedenlerden dolayı, bu soru için de bilimsel veya genel geçer bir cevap bulmak imkansız ancak cevapların şekillenmesinde deneyim, kültür, çevre, yaşam standartları gibi birçok faktörün var olduğundan bahsetmek yanlış olmayacaktır. Deneyim... Hayattayken tecrübe ettiğimiz her şeyi beynimizde kategorilere (bilimsel, matematiksel, geleneksel, sözel, ailesel, manevi, maddi...) ayırırız. Bir soruyla karşılaştığımızda ilk yaptığımız şey beynimizdeki kategorilere gitmek ve bu soruya benzer başka bir soruyla karşılaşıp karşılaşmadığımızı kontrol etmek olur. Benzerini bulduysak ne ala, aksi takdirde sorumuzun bulunduğu kategorideki tüm cevapların ortak noktalarından yola çıkarak yeni bir cevap oluştururuz. Yani deneyimlerimiz arttıkça, sorularımıza cevap bulma olasılığımız da artacaktır. Kültür... İki farklı ülkede, farklı zamanlarda yaşamış olan aynı yaştaki insanların, hayata bakış açılarının aynı olmasını bekleyemeyiz. Bebeklikten erişkinliğe kadar her birey sosyal ve kültürel sorulara vermesi gereken cevapları öğrenir. Farklı din ve gelenekler insanların çoğu cevabı farklı cevap öğrenmesine neden olmaktadır. En basit olarak, 18 yaşındaki Türk bir genç kız olarak aileme bağlı yetiştirildim, bir arkadaşımla birkaç saatliğine dışarı çıkmam gerekse bile izin almayı ihmal etmemem gerektiğini öğrenerek büyüdüm. Benden 3 yaş küçük bir kuzenim ise Almanya’da yetişti ve farklı bir şehre veya ülkeye giderken dahi ailesine haber verme gereği duymuyor. Biz kendimize “Kimlere karşı sorumluluklarım var?” diye bir soru yönelttiğimizde, ben ailemi listeye katarken kuzenim katmıyor. Başka bir değişle içine doğulan toplum ve toplumun kültürel yapısı bireylerin hayatlarını etkilediği kadar bazı sorulara da farklı cevaplar verilmesine neden oluyor. Kitaplar... Evet, kitapların vereceğimiz cevapları etkilemesinden hiç bahsetmedim ancak çoğumuz çok iyi bilir ki güzel yazılmış bir kitap hayata karşı duruşumuzu dahi değiştirebilir. Aşık olduğunuz kişiye açılmaya sizi ikna edebilir. Yıllardır küs olduğunuz arkadaşınızdan özür dilemenizi sağlayabilir. En önemlisi de hayatınızın şu anki durumundan şükretmeniz gerektiğini size öğretebilir. Kitaplar, yıllar boyunca yaşadığımız deneyimleri ve hatta içinde büyüdüğümüz gelenekleri birkaç gün içinde sorgulamamıza neden olup, onların aksine fikirler üretmemize neden olabilir. Kitaplar, hayatımızda başka yerlere ışık tutmamızı sağlayacak kadar güçlüler ise cevaplarını bilmediğimiz sorulara neden yardımcı olmasınlar ki? İşte tam bu fikir ışığında Carol Bolt, Cevaplar Kitabı adında bir kitaba imza atmış. 700 sayfa boyunca, her sayfada yalnız bir sözcük öbeği, tüm sorularınızın cevabı olan. “ 1. Kitabı kapalı bir şekilde kucağınızda ya da bir masanın üstünde tutun. 2. Soracağınız soruya on – on beş saniye boyunca yoğunlaşın. 3. Sorunuzu zihninizde canlandırır ya da yüksek sesle söylerken, avucunuzu kitabın ön kapağına yerleştirip diğer elinizin parmaklarıyla sayfaların kenarını arkadan öne doğru okşayın. 4. Zamanın doğru olduğunu hissettiğinizde, parmağınızın durduğu yerden kitabı açın. Cevabınız karşınızda olacak. ” (Bolt, sayfa 3) Yukarıdaki kullanım kılavuzunu okuyup cevaplarınızı aramaya başlayınca hep sorunuza uygun bir cevap bulamıyorsunuz maalesef ancak beş sorudan ikisinin cevabı bile umduğunuz gibi denk gelse mutlu olup çocuklar gibi seviniyorsunuz, kendimden biliyorum. “İstediğim üniversiteye yerleşebilecek miyim?” sorusuna “Hiç tereddüt etme”, “LYS’den iyi bir sonuç elde edebilecek miyim?” sorusuna da “Her şey senin elinde” cevaplarını aldıktan sonra dünyalar benim olmuştu. Aynı sözcükleri tüm öğretmenlerim, ailem ve arkadaşlarım da söylemişti, oysa ben yalnız bir kitaba güvenmiştim. Her gün, var olanların üstüne yeni görevler de eklenmeye devam ettikçe, insanın bir yerden sonra yorulması çok normal. Sonuçta, bir yerden sonra başkalarına ve kendimize karşı bir sorumluluk duygusu hissetmekten sıkılıyoruz. Deneyimlerimize, geleneklerimize, beynimize ve çevremize bir cevap için başvurduğumuzda iki taraf da cevabın doğruluğu konusunda bir sorumluluk hissedecektir. Oysa bu üstümüzdeki yükleri olabildiğince azaltmaya çalışırken yeni ağırlıklar koymaktan başka bir şey olmayacaktır. İşte bu nedenle öncelikle kitaplara başvurmalıyız. Başvuracağımız kitap gerek yalnızca karışık cevaplardan oluşsun, gerek gerçek bir insanın hayat hikayesini anlatsın, gerekse hiç var olamayacak bir karakterin prensesi kurtarışını ele alsın, severek bir çırpıda okuyalım veya birkaç ay çantamızda süründürelim, ne olursa olsun bir sorunuzun cevabını mutlaka bulacaksınız. Hem de sizi asla yargılamayacak ve gerekirse tüm suçu üstlenip gıkını bile çıkartmayacaklar, temin ederim. Pınar Ekin Alparslan Kaynakça Bolt, Carol (2005). Cevaplar Kitabı ( Erol Erduran, Ömer Erduran, Çev) İstanbul: Remzi Kitapevi Batuhan F. Karabacak Uyanık Olmak En İyisi Baskın bir kadın ve onu elde ettiğine şaşkın, bunun bir gerçek olduğuna inanamayan, seven ama kaybetme korkusunun sarıp sarmaladığı bir adam... Ne olur, en sonunda kim kazanır, saf sevgi mi yoksa ve kuvvetli, omuzları dimdik bir karakter mi galip çıkar bu kavgadan gibi bir soruyla bir çırpıda okudum bütün romanı. Serhan Ergin’in sakin sakin konuşan dilinden... Okudukça düşündüm, tarttım hayatı, ilişkileri, baskın ama kırgın kadınları, onların sakladıklarını, güçlü duruşlarının sahiciliğini ve gerçekten seviyor olmanın kutsallığını. Ankara’nın o dost selamına benzer ev sahipliğinde; Filiz, Zafer ve Mahir’in aynı masada farklı içkilerle nasıl buluştuğunu ve o masanın nasıl dağıldığını düşündükçe, daha hızlı okudum. “Aşk eşitler içinde yaşanır.” (Bıçakçı) diye bir söz