ona göre davranıyor, kimse bir şeyleri değiştirebilecek cesarete sahip değil. Bu incelemeleri ile Gabriel Garcia Marquez, romanı yalnızca bir cinayetin arka perdesi olmaktan kurtararak, toplu davranış biçimlerine de dikkat çekiyor. Romanın ince olması kimseyi aldatmasın, içine kocaman bir dünya sığdırmış Gabriel Garcia Marquez. Kırmızı Pazartesi, bir günde bitirdiğim halde hala aklımı kurcalayan nadir romanlardan biri oldu. “O insanların yerinde olsaydım ne yapardım?” Kendine göre haklı olan taraflar arasında gidip geldim, roman üstüne çok düşündüm. Toplumun değer yargılarını, içinde yaşayan bireylerin ruh hallerini, Santiago Nasar’ın, onun ölmesini isteyen ve istemeyenlerin psikolojilerini… Anlatılanların, yazarın çocukluğunda tanık olduğu gerçek bir olaya dayandığını kitap bittikten sonra yaptığım araştırmalar sayesinde öğrendiğimde daha da çok etkilendim. Yaşananların hayal dünyasına değil de yaşadığım dünyaya ait olması beni derinden etkiledi. Sonuç olarak Kırmızı Pazartesi, akılda kalıcı ve sonunda“iyi ki okumuşum” dedirten romanlardan biri oldu benim için. Kaynak:<http://static.ideefixe.com/images/30/30251_2.jpg>Adım Adım Milliyetçilik Tarih: 19 Mart 2016 günü, yani 17 Şubat’ta Ankara’da 28 kişinin hayatını kaybettiği saldırıdan 31 gün; Güvenpark’ta 37 kişinin hayatını kaybettiği saldırıdan 6 gün sonrası. Aynı zamanda İstanbul Beyoğlu’nda 5 kişinin öldüğü saldırının gerçekleştiği gün. Yer: Bilkent Konser Salonu Saat: 20:00 Bilkent Senfoni Orkestrası’nın Romantik Piyano isimli konseri başlıyor. Orkestranın dünyaca ünlü iki konuk sanatçısı bulunuyor; Alman şef Stefan Sanderling ve Hırvat piyanist Martina Filjak. Saat akşam sekizde başlayan konser üç bölümden oluşuyor; İlk seslendirilişi yapılan Bir Koruyucuya Dair Çarpıtılmış Anımsamalar isimli eser, Rachmaninov’un 2 Numaralı Piyano Konçertosu ve son bölüm olarak da Çaykovski’nin Bir Numaralı Senfonisi. Bir Koruyucuya Dair Çarpıtılmış Anımsamalar ilk defa seslendirildi ve ben bu eseri ilk dinleyenlerden olma şansına sahip oldum, kendisi de bir Bilkent mezunu olan Aida Shirazi tarafından bestelenen eser, 13 Mart saldırısında hayatını kaybedenlere atfedildi. Konser iki hafta önce olsaydı 17 Şubat Saldırısında ölenlere; 2 hafta sonra olsaydı 19 Mart günü İstiklal Caddesi’nde ölenlere atfedilecekti belki de. 2 ay sonra düzenlecek konserin hangi saldırıda hayatını kaybedenlerin anısına düzenleneceği ise meçhul. Martina Filjak oldukça başarılı bir performans sergiledi ve programda var olan eserleri çaldıktan sonra Türkiye’deki terör saldırılarında hayatını kaybedenlerin anısına, şu an ismini hatırlayamadığım kısa bir eser daha çaldı. Oldukça hüzünlü olan bu şarkı ve terör gölgesinde geçen konserin tamamı benim son günlerde yaşadığım değişimi daha iyi fark etmeme neden oldu. Ne yazık ki bu değişimden memnun değilim. Daha önce pek hazzetmediğim insanlara adım adım benzediğimi görüyorum. Peki bu değişim tam olarak nasıl bir şey? Açık konuşayım ki milliyetçi refleksleri daha haklı görmeye başladım artık. Hem 17 Şubat’taki saldırıda hem de 13 Mart’takinde, bomba patladığında Kızılay’daydım. 17 Şubat saldırısı bir karmaşa idi kimin niye yaptığını ilk başlarda anlayamadık ancak 13 Mart saldırısında bomba patladığı anda kimin patlattığını, niye patlattığını kesin bir şekilde anladım. Daha sonra haberlere yansıdığı üzere bu patlamayı PKK’nın alt örgütü olan TAK yapmıştı. Ben Meşrutiyet Caddesi’ndeyken patlayan bomba sonrası yaşanan kaosa, acıya, gürültüye oldukça yakından tanık oldum. Bu tanıklığım esnasında kısa bir an için aklıma Kürt halkının ana dilde eğitim talebi, Doğu Anadolu’da yaşanan insan hakları ihlalleri, ülkenin doğusu ve batısı arasındaki gelişmişlik farkı geldi ve bunların hiçbirinin artık benim için önemi olmadığını hissettim. Onlarca insanı çoluk çocuk demeden birkaç saniye içerisinde katleden bir örgüt, hangi halkın talepleri için bunları yapıyor olursa olsun; bu taleplerin haklılığına bakmadan reddederim. Çünkü hiç kimsenin ana dili, sosyal ve ekonomik hakları benim ve sevdiklerimin canından daha önemli olamaz. 1 yıl önce gerçek olacağını söyleseler ciddiye dahi almayacağım acı bir değişim daha yaşıyorum: fiziksel görünüş itibariyle Güney Doğu Anadolu kökenli ya da Orta Doğu’lu gibi görünen biriyle aynı toplu taşıma aracına binmek beni ürkütüyor. Bu size iğrenç bir ön yargı gibi gelebilir, belki de haklısınız ancak bilmenizi isterim ki bu bir ön yargıdan ziyade refleksif bir korku. Hele ki bu korku can korkusuysa işlerin rengi çok daha değişiyor. Benim bu söylemlerimi yargılayan insanların tamamına yakınının da bu korkuyu içlerinde duyduklarına eminim. Bilkent’teki konserin olduğu günün sabahında, IŞİD militanı canlı bomba İstiklal Caddesi’nde 5 4 kişinin ölümüne neden olmuştu. Bu durum bana, bazı insanların yıllar boyunca emek vererek yarattığı güzel şeylerin, bazıları tarafından birkaç saniye içerisinde yok edilebileceğini gösterdi. 13 Mart’taki saldırıda hayatını kaybeden ODTÜ öğrencisi Ozan Can Akkuş’un lise sınavlarında Türkiye birincisi olması da yıllar boyunca emek verilerek yaratılan güzelliklerin birkaç saniye içerisinde nasıl yok edilebileceğini bize gösterdi. Kendi ana dilini dahi bilmeyen insanlar ana dilde eğitim istedikleri için öldürüldü Ozan Can Akkuş. Böylesine keskin bir iğrençlik olabilir mi? Bu iğrençlikler beni de, bizi de iğrençleştirmeye başladı. Her geçen gün Doğu’da neler yaşandığını daha çok umursamaz hale geliyor sadece ben ve benim gibi olanların selametine odaklanmaya başlıyorum. Bana, bize ve ülkeme yazık oluyor... Töreden Kanuna: Hür İrade Arayışı Hür olmak ve çabalarının karşılığını alabilmek her insanın temel bir ihtiyacı sayılabilir. Yaşar Kemal’in İnce Memed’i bize gösteriyor ki, hakları elinden alınan ve ezilen insanlar eninde sonunda buna karşı gelecektir. Memed diğer herkes gibi bir köylünün oğlu olmasına rağmen köyün ağasına karşı ayaklanıp eşkıyalığa tutunuyor, ama bence onun karakteri asi ve zararlı birisi değil de etrafındaki köylülerin tarafını tutan bir koruyucu olarak görülmeli. Zira Abdi Ağa köyünün halkına eziyet etmiş, jandarmalar da onu korumuştur. Bunlara karşı gelecek birisinin ortaya çıkması bana göre bir zorunluluk. Bence ilk başta söylemek gerekiyor ki Abdi Ağa bir istisna değil, bir örnek. Diğer ağalar da tıpkı onun gibi halkını kendi menfaati için ezmeye yönelmekte. Bunu Memed kasabaya gittiğinde görüyor. Kasaba halkı özgür, herkes kendi kaderini çizebiliyor ve kimse kimseye hak ettiğinden fazlasını vermek zorunda değil. Böyle bir düzende ağalara yer yok ve ağalar da bunun farkında. 1940’lı yıllarda hükümet Köy Enstitülerini açtığında, köy ağaları bu sisteme fazlasıyla direnmişlerdi. Köylülerin birçok farklı dalda eğitim görmesi ve bu gördükleri eğitimi de köylerine yayması sadece bir şeye yol açabilir; köylüler nasıl bir baskı altında olduklarını görürler ve ağalarına karşı gelmeye başlarlar. Bir tane Memed’i sürmek, ortadan kaldırmak ve yok etmek kolay ama bütün köy Memed olduğu zaman bu iş bir hayli zor. Fakat halk yeterince ezilirse o zaman bu çapta bir direnç eninde sonunda gerçekleşir. Ağaların yerine kanunun geçmesi, kusursuz bir dünyada mümkün olabilirdi. Fakat bizim yaşadığımız dünya kusursuz değil ve halkın da hakkını vererek yaşamasına maalesef imkân sağlayamıyoruz. En basitinden, eski düzene ait insanlar, elindeki gücü kaybetmek istemedikleri için yerlerine geçen düzeni de çürütebiliyorlar. Abdi Ağa’nın jandarmaları da yanına alması bunun bir örneği. Eğer hükümet ağaları oldukları yerden koparıp köylüleri de yasalarla yönetse belki daha adil bir sistem elde edilebilir, ama hiyerarşinin üstündekiler alttakileri kendine bir tehdit olarak görmeyip umursamıyor, alttakiler de (yani jandarmalar) insan oldukları için mecburen nüfuza maruz kaldıklarında kuralları çiğnemeye ikna edilebiliyorlar. Bu nedenle yazılan yasalar ne kadar adil olursa olsun, onları uygulamakta her zaman sıkıntı yaşanacak. Ağanın gücü köylüden daha fazla olduğu için adaletin uygulanmasına engel olabilecek. Sonuç olarak adil ve hür bir yaşam için halkın en küçük ölçeklerde bile kendini yönetebiliyor olması gerekiyor. Halkın kendini yönetebilmesine dair bir adım da Memed’in eşkıyalığı sırasında atılmış oluyor. Eşkıya olarak kanuna karşı gelmiş olan Memed, adil olmayan kanunları kendi namus anlayışına göre hareket edip adil olmayan kanunların uygulanmasına engel oluyor. Zenginleri soyup yoksulları rahat bırakıyor. Yakalandığında ise bir insanlık da jandarmalardan geliyor ve Memed serbest kalıyor. Aslında bu tür insanlıklar adaletin eksik olduğu düzenlerde adaletin yerini dolduruyor. Gücün çoğunu elinde tutanlar, altındakilerin menfaatini istemiyor bile olsalar, verdikleri kararlar hiçbir zaman tamamen yerine gelmiyor çünkü insanlar insanlıktan çıkmaya doğaları gereği direniyor. Bu yüzden insanlar bir süreliğine gözleri boyandığı için ya da değişime hazır olmadıkları için adaletsiz düzenlerin olduğu yerde kalmasına izin verse de sonunda birisi ortaya çıkıp bu düzenleri bozuyor. Bazı durumlarda da en basitinden kanun yetersiz kalıyor. İyi niyetle yazılmış olsa da insanları korumak için yeterli kalmıyor. Bu durumlarda da insanların kanun dışında hareket edip kendi kanunlarını oluşturması gerekebilir. Bence bütün bunların gösterdiği ütopik bir düzen her grubun (Bu bir köy, bir mahalle, bir etnik grup, vb. olabilir.) kendi ihtiyaçlarına göre kendi kendini yönetebilme imkânına sahip olmasıdır. Bu gruplar kendileri arasında anlaşarak daha büyük ölçekli kararları da beraber almalı. Yani, şimdiki gibi hükümetin yukarıdan aşağıya doğru yönetmesi yerine, halk aşağıdan yukarıya doğru organize olarak kendini bir ülkeden küçük parçalar halinde yönetmeli. Romanın sonunda da köylüler Abdi Ağa’nın ölümüyle birlikte köylerindeki çakırdikenlikleri yakarak yaşamlarında büyük bir gelişmeye yol açıyor. Buradan çıkardığım şey, gelişmenin önündeki en büyük engelin ne pahasına olursa olsun güce tutunmaya çalışanların olması. Elif Gülendam Değirmenci 21501463 SADECE KOMİK OLMAYA ÇALIŞIYORUM Son birkaç yıldır çok merak ettiğim, sürekli anlamaya ve hissetmeye çalıştığım Asya kültürlerinin sanat, müzik ve modasıyla daha bir içli dışlıyım şu aralar. “Neden siyaset okumayı seçtin, sanat okusaydın ya(!)” diyen, güya benden çok benim iyiliğimi düşünen akıl hocası arkadaşlarımın sözlerini bir kenara atıp, bu yazımda siyaset ve sanatı çok güzel birleştiren bir isimden bahsetmek istiyorum: Ai Weiwei… Asya’nın dahi sanatçısı, biraz da asi amcası şu sıralar İstanbul Sakıp Sabancı Müzesinde “Porselene Dair” adlı sergisiyle, sanatseverlerin ilgisini sanat adı altında gizlenen siyasi olaylara çekiyor. İzleyenleri biraz da insan hakları, özgürlük gibi konulara ilgi göstermeleri için yönlendiriyor. “Bizim ülkemizin kültürü, sanatı müziği ne güne duruyor?” deyip de hiçbir adımını kendi kültürünün gelişmesi ya da unutulmaması için atmayan bütün insancıkları desteklemekten ziyade, Asya’nın asi görünüşlü bu amcasının ağzından “eğer bir millet geçmişiyle yüzleşemiyorsa, onun geleceği de yoktur” cümlesini duyduğumdandır, onu desteklemem. Sadece fikirde “aman da bizim kültürümüz” diye tutturup, zikirde modern olma hırsıyla kendisini yiyip bitirenler yerine, kültürünü modern gözle filizlendirmek isteyen bu insanlara elbette ki ilgi duyacak; bu bakış ve icra şekillerini kendi kültürümde de görmek için onların gönüllü savunucusu olacağım. Köken olarak Çin asıllı olan ve şu anda yaşayan en değerli sanatçılardan biri olarak anılan bu aykırı sanatçının tek amacı ironik bir şekilde yaşayan herkesin değerli olduğunu anlatabilmektir. Ona göre; Asyalı yahut Afrikalı olsun, sarı tenli ya da beyaz tenli olsun, ister mülteci ister daha ömrünün başında olan çocuk olsun herkes değerli, hiçbiri sadece kendini değerli zanneden insanların ideolojileri için insanlık vasfının aşağısında değildir. Ayrıca alışılagelmiş modern sanatçıların sanata sadece “modern” olarak bakmalarından ziyade, Weiwei belki de o onu değerli kılan bakış açısıyla değerlendiriyor sanatı: kültüre dayalı modernizm. “Sanat tehlikelidir” der Weiwei. Çünkü o şüpheci, hayal ettiren ve mantık dışıdır. Ben ise duygularıma güvenirim ve bu da mutlak değer yargısı olan bir toplumda tehlike arz eder diye devam eder… “Sen çok cesur bir adamsın” diyerek onu pohpohlamaya çalışan insanlara da sadece bir cümlesi vardır onun: “Sadece komik olmaya çalışıyorum”. Elif Gülendam Değirmenci 21501463 Evet, Weiwei gerçekten de komik olmaya çalışıyor. Mesela iki bin küsur yıllık tarihi eseri eliyle yere atıp kırarken ya da yapımı aylarca süren seramik ayçiçeği çekirdeklerini yüzlerce insana yaptırırken(!)… Amacı kesinlikle bilinçlendirmek ya da insanları az da olsa düşünmeye itmek değil, sadece güldürmektir. Weiwei’nin çoğu eserinin assolistidir porselen… Onun ülkesinde tıpkı atalarının yaptığı gibi işlerler porseleni… Ve hâlâ eskisi kadar değerlidir ona göre bu işleyiş. Bu maddeyi kullanımının sebebi de basittir: Kültürel değerlerine sahip çıkıp ustalıkların yok olmasını engellemek. Eserlerinde, binlerce ayçiçeği çekirdeği, yüzlerce gül ve onlarca yengeç sadece porselen ustaları tarafından yapılmıştır. Komünist rejimin unutup değer vermediği bu ustalara, ülkesinden kovalanma pahasına da olsa, onlara olan desteğini hiç azaltmamış; bu uğurda adeta gönüllü kültür kurtarıcısı görevini almıştır. Başka ülkelerin sanat camiasında kabul görebilmek, biraz ünlenebilmek ve ya asıl amacı sanattan çıkıp para içinde yüzmeyi istemek kısacası sanatını talebe göre şekillendirmek yerine; sonucu ne olursa olsun, “kendi sanatımı, kendi kültürüme dayandırırım” dediği için şu an yaşayan en iyi sanatçılardan biridir o, bana göre. Korkusuz olmadır da aynı zamanda bir sanatçı… Tıpkı Weiwei gibi… “Aman üstüm ne der, aman beğenmezlerse tüm işlerimi engellerler, çok fazla siyasi olmayayım da para kazanıyım” derdi olmamalıdır bir sanatçıda. Weiwei gibi depremde yanlış yapılanmış okul binaları yüzünden ölmüş binlerce çocuğun, -hükümet zarar görmesin diye- ölümlerinin bile kabullenilmediği bir dönemde bile, belki de, tek cesur sanatçı olarak tüm çocukların anısına çoğu şehirde sergiler yapmaktır, korkusuz sanatçı olmak. Sonucunda birçok yaptırımla karşılaşsa bile… Kısacası onu izleyenlerin alacağı ders; insanın korkusuzca siyasi düşüncelerini yansıtabilmesi kendi öz benliğini, sanatını ve kültürünü yermek yerine onlara sahip çıkıp modern dünyada onlardan güç alabilmesi ile mümkün olacaktır. Elif Gülendam Değirmenci 21501463 Semih Teker İNSANLIK Merhamet, dürüstlük ve insanlık; bugün ne kadar da yabancısı olduğumuz kelimeler. İnsanları birbirine yaklaştırmaya, birbirini sevmeye yönlendiren dinlerin, ideolojilerin, felsefelerin aksine bugün yaşanan terör olayları, katliamlar, işkenceler, merhametsizlikler ve insanlık dışı davranışlar... Hele ki bir de tüm bu yapılanların din adına yapılıyor olması, bu işi yapanların ne kadar da samimiyetsiz olduklarının göstergesi. Haksız davaları ve bu uğurda sağladıkları çıkarları ise samimi oldukları tek nokta olsa gerek. Sahi bizler ne zamandan beri sadece çıkarları için yaşayan bireyler olduk? Eleştirdiğimiz bu vahşi insanlarla ne kadar da ortak yanlarımız var oysa. Onların hiç acımadan öldürdüğü insanlarla bizim yüzümüzü çevirdiklerimiz aynı kişiler değil mi? Ya tüm bu olanlara boş ekranlara bakıyor gibi seyirci kalan bizlere ne demeli? Bu ateş mahalledeyken, söndürülebilecekken, kendi evimizi sarınca mı ancak feryat figan etmeli? Özümüzdeki tüm insani değerleri ve aslında insan olmayı çoktan unutmuşuz. Yerini yarın unutacağımız yarışma programları, her bölümünü kaçırmadan izlediğimiz diziler ve uğrunda canımız feda futbol maçları doldurmuş. Yaşanan üzücü hadiseleri ise haber kanallarında denk gelirsek belki izler, bir kaç dakika üzüntünün ardından umursamayarak hayata devam eder olmuşuz. Zaten benzer haberleri duya duya tepkisiz kalan zihnimiz, bizi adım adım insanlığın dışına atmaya başlamış bile. Duygudan yoksun bir gönülden merhamet beklenemez, ne insana ne de başka varlıklara. Hele ki çocuklara… Dünyanın en masum varlıklarına dahi merhamet gösteremeyen türdeşlerimizin varlığı bile bana insanlığımı sorgulatıyor. Asıl korunmayı ve gözetilmeyi hak eden çocuklara gereken değerin verilmesi, hala bu hayatta değişmesi gereken çok şey olduğunu fark eden nadir insanların göstergesi bana göre. Sadece kendi çocuğunu değil, asıl ihtiyaç sahibi olanları gözetenler örnek olmalı bizlere. Gerçek manada insan olabilmek burada yatıyor işte. Altmış, yetmiş sene veya daha az olan şu geçici ömrümüzde esas olan şey sevgi ve merhamet gibi kalıcı eserler bırakmaktır. Mesela hiç tanımadığın, kaybolmuş yabancı bir kız çocuğuna, dilsiz olmasına ve derdini tam olarak ifade edememesine rağmen, tüm içtenliğinle yardım etmendir. Tıpkı Bajrangi Bhaijaan filmindeki minik Shahida’ya Pawan gibi el açmandır. Talihsiz bir olay sonrası kaybolduğu Hindistan’da ona inancının emrettiği şekilde yardım etmendir. Bugün yaşadığımız sıkıntılar geçmişte de defalarca kez yaşanmış ve bedelleri çok ağır olmuştur. Bu filmde de bahsi geçen hikâyenin temelinde aslında aynı millet olan Hindistan ile Pakistan arasında yaşanan sıkıntılar yer almaktadır. Farklı iki dine mensup olduğu için kardeşin kardeşiyle karşı karşıya geldiği bu durum insanın nasıl benliğini kaybettiğini gösteriyor aslında. Uzun yıllar süren bu düşmanlık, temelinde hoşgörü olan bu dinlerin gerçek manada yaşanmadığını da gösteriyor bizlere. Hâlbuki inandığı dine sadık bir mürit olan Pawan karşılaştığı her duruma bu temelden aldığı ahlak ile yaklaştığı için önüne çıkan tüm engellerle mücadelesinde başarılı oluyor. Pawan Hindu ailesinin tüm itirazlarına rağmen Pakistanlı bir Müslüman olan Shahida’ya verdiği sözü tutarak, ailesine ulaşmasına yardım ediyor ve bunda başarılı oluyor. Verilen sözün kıymetinin göz ardı edildiği bu günlerle karşılaştırılacak olursa, bir sözün yerine getirilmesi için işin içinde çıkar olması gerekir diye düşünmek geliyor aklımıza. Oysa bu düşünce bile kendi başına zihinlerimizdeki art niyeti kanıtlıyor. Kendimizle kıyaslayacak olduğumuzda ne kadar hayalî bir karaktermiş gibi görünse de Pawan, aslında olmamız gereken insanlığın dersini veriyor bizlere. Pawan verdiği söz üzerine yüzlerce kilometrelik yolu kâh yürüyerek kâh bir araçla sonu belli olmayan bir amaç uğrunda gidiyor. Ama yine de inancının gereği olarak kimseye yalan söylemeyip, kendisine kanunu çiğnemesi teklif edilse de bunu kabul etmeyerek yoluna devam ediyor. Fark etmiyoruz belki ama gün içerisinde söylediğimiz onlarca yalanlarla asıl kandırdığımız kendimiziz. Ve doğruyu söylemek bir yana artık pembeliği kalmamış yalanlarımız yüzünden zor durumlar içinde kalan da yine kendimiziz. Pawan’da gördüğümüz, hakikaten bu kadar da olunur mu dediğimiz ama aynada her gün baktığımız insanda olması gereken özellikler bunlar: merhamet ve dürüstlük. Aslında insan olmanın en hayati elementleri bunlar. Ve en önemlisi geçmişte dönem dönem yaşandığı gibi günümüzde de sıkça yaşanan ciddi problemlerin temelinde yine bu duygulardan uzak kalışımız vardır. Bu yüzdendir yaşanan tüm bu zulümler ve adaletsizlikler. Hepsinin sebebidir insan olamayışımız. AŞKTAN ÖLÜME “Şayet aşkın tohumu Düşmüşse gönlüne Suyunu esirgeme Aşkın hakkını yeme Pişman olursun ömrünce.” Âşık adama deli derler. Doğru derler. Âşık oldun mu bir kere her şey toz pembe gelir gözüne. Bir başka görürüsün dünyayı. Hep gülersin hatta istemsiz gülersin çünkü aklında hep o vardır ve seni ondan daha çok mutlu edebilen yoktur. Varlığı yeter zaten. Peki, o kelebeklere ne demeli? Karnında gezinen asla rahat bırakmayan kelebekler… Bir rahat verin artık dersin, vermezler. İyi ki de vermezler çünkü bundan daha güzel, daha saf bir duygu yoktur dünyada. Tatmayan anlayamaz halinden, tarifsizdir, anlatılmaz yaşanır derler ya tam da öyledir. Herkesin yaşaması gerekir. Yaşayamayanın haline üzülmekten başka bir şey gelmez elden. Behçet Necatigil’in de Sevgiler adlı eserinde de dediği gibi hele bir de aşkı elinin tersiyle itmişsen vay haline! Çok pişman olursun çok. “Bir kız sevmiş yakın zamanda, Bahse lüzum var mı geçmişten? İflah olmaz sanırım, Geçti iş işten!” Âşık oldun. Her şey farklı artık. Hiçbir şey aynı olmayacak bir daha. Belki kabullenemeyeceksin bunu ilk başta. Ama sonra yapamayacaksın düşünmeden. Hep onu düşüneceksin, çıkmayacak aklından. Başka şeylere odaklanmaya çalışacaksın, olmayacak. Seveceksin, çok seveceksin. Vazgeçemeyeceksin. Belki üzecek seni, kırılacak belki de hiç düşünmeden ellerine verdiğin kalbin ama yine de vazgeçemeyeceksin çünkü biliyorsun ki eğer vazgeçersen daha da çok üzüleceksin, kalbin daha da çok kırılacak. “Çırpınan bir kelebek kanadı mıdır Sevdiğinin elini tutan elinde? Duyar gibi o gizli seslenişi çağlardan: -Örselenir, zedelenir ne kadar kollasan Bu büyülü nakışlar bir tutam toz olacak!- Severken bir genç kızı delikanlı Dalgın, titrek gülümser Bilirim.” Âşık olduğun için gelen o akılsız haller sevdiğinin yanında neler yapar sana. Yaprak gibi titrersin, konuşamazsın. O an her şey kelimelerle ifade edebileceğinden çok daha fazladır. Bakmaya kıyamazsın, baksan da doyamazsın. Özlersin hem de nasıl özlersin, yanında veya uzakta fark etmez, her şekilde özlersin. Kalbini kırar, affedersin. Küsemezsin, kızamazsın çünkü kıyamazsın. Ürkeksindir her daim. Ödün kopar bir şey diyeceksin de üzeceksin onu diye. Yanında değilse meraktan deliye dönersin. İyi mi diye düşünmekle geçer zamanın. Kıskanırsın. Başkası ona senin baktığın gibi bakacak diye korkarsın. Peki, ya bir gün bunların hepsi biterse? “Bitmeyen işler yüzünden (Siz böyle olsun istemezdiniz) Bir bakış bile yeterken anlatmaya her şeyi Kalbinizi dolduran duygular Kalbinizde kaldı.” Evet, siz gerçekten de böyle olsun istemezdiniz. Kimse istemezdi. Ama oldu. Bir zamanlar aşık olduğun kişiyi kaybettin. Nasıl oldu, neden oldu bunlar belki de pek önemli değil. Önemli olan şu an elinde olan ve büyük ihtimalle elinde hiçbir şey yok söyleyemediğin sözler dışında. Bil ki bu sözler aylar hatta yıllar sonra bile içini kemirir, keşke söyleseydim dersin. Ama nafile, iş işten geçti bir kere. Şimdi ne yapacaksın? Çok zor olacak. Yanındayken bile özlediğin insanla kim bilir bir daha ne zaman konuşacaksın? Belki bir daha aynı duyguları yaşayamayacaksın. Bu düşünce seni yiyip bitirecek. Unutamayacaksın ama bir süre sonra alışacaksın ve aklına getirmemeyi öğreneceksin. “Seni sordu Hiç değişmedi, dedim, Bildiğin gibi… Anlıyordu. Mesutmuş, kocasını seviyormuş, Kendilerininmiş evleri… Bir suçlu gibi ezik, Sana selam söyledi.” O yoluna devam eder eninde sonunda. Senin de etmen lazım. Sonsuza dek onu düşünemezsin. Ama düşüneceksin. Belki zamanla daha az ama asla hiç değil. Onu mutlu görürsen, mutlu olduğunun haberlerini alırsan eğer incineceksin. O orada sensiz de mutlu ama sen burada onsuz hiçbir şey. Yılların böyle geçecek. Geçmişe bağlı yaşamaya başlayacaksın. Anılar her şeyin olacak. Mutlu olduğunuz zamanlar daha dün gibi gelecek, şaşacaksın. Ama nafile. Ne yaparsan yap düzelmeyecek. En sonunda kalbine gömeceksin kimseler bilmeyecek ama varlığı seni yiyip bitirecek. “Tanrı’nın sevgili kuluymuş Muhtaç olmadan öldü. Ama gözleri gene kapalıydı Belliydi birini beklediği. Son sözü bir kadın ismi oldu Hiç duymadığım. Lakin anlaşılmadı gitti Söylemek istediği.” Bütün hayatın onunla geçti, her anında o vardı senin için. Hep onu düşündün. Mutluyken, mutsuzken, muhtaçken… Her an… Peki, ya en sonunda ne oldu? Hiç. O mutlu, sen mutsuz. Göçtün gittin. Ama sevdin, büyük ihtimalle yine olsa yine aynı olurdu dersin. Yıllarca kalbinde yaşattın kimselere göstermeden ve sonunda da kimseler bilmeden kendinle birlikte gömdün onu da. Gerçek aşk böyle bir şey işte. Şimal Özden GÖKYÜZÜNDEN YANSIYAN GEÇMİŞ Şairlere her zaman saygı duymuşumdur. Bir kâğıt ve kalem eşliğinde günlerini geçirebilen, kalbinde hissettiklerini dizelere aktarmaktan korkmayan ve kendi kelimelerini yaratan şairlere. Bir bakışa, bir gülüşe ne anlamlar yükleyip imgelere sararak dökerler satırlara. Bazı şairler de asiliklerini gösterirler şiirlerinde. Dünyayı umursamadıklarını kullandıkları sert kelimelerde, benzetmelerde görür; sayfalardan içinize akan isyanı hissedersiniz. Kimi zaman da âşık olmadan acı çeker, daha birlikte olamamışken ayrılırsınız. Umutlanır, kızar, hayal kırıklığına uğrarsınız ama sayfayı çevirmeye devam edersiniz. İşte Ataol Behramoğlu’nun Yarım Yüzyıldan Şiirler kitabını okurken bu hisler eşlik etti bana. Düşünmeye sevk etti öğrendiklerimi. Yaşadığım hayata şairin sayfalarına bakarak göz attım, sonra ise kendi kalemimi alıp yazmaya başladım. Sanırım beni en çok etkileyen şiirlerden biri “Melankoli” adlı şiirdi. Şu an bütün dünya olarak içinde bulunduğumuz duruma en uygun olanı oydu diye belki, kim bilir. “Ey sokaklarında yıllarca dolaştığım, içinde ilk aşkımı yaşadığım küçük şehir” dizeleriyle başlayan şiiri okuyunca, kafamı kaldırıp istemsizce pencereden dışarı baktım. Geçmişte yaşadığım anlar geldi gözümün önüne. Yürüdüğüm sokaklara baktım. Kimi zaman arkadaşlarım vardı yanımda, kimi zaman arkadaştan öte olanlar. Şimdi ise hepsi bomboşlar. Gökyüzüne baktım, her zamanki gibi masmavi olan, bütün hayatıma şahitlik eden gökyüzüne. Aynı gökyüzü altında farklı bir insan oldum artık. Batmaya yüz tutan güneşe baktım. Karşıyaka sahile günbatımını izlemeye gittiğimiz günler geldi aklıma arkadaşlarımla. Geçmişin ipleri bizi bırakmaz kolay kolay fakat zorluklara rağmen devam etmek insan olmanın bir gereğidir. Esen hafif meltemlere dayanma gücü varsa içimizde, elbet fırtınalara dayanma gücü de vardır. Bu sosyal hayatımızdan, okulumuzdan ve arkadaşlarımızdan uzakta kaldığımız süreç kendimizi daha yakından tanımamız için yaratılan bir fırsattır belki de. Şimal Özden Adaptasyon ve doğal seleksiyon doğanın parçalarıdır. Bizi de etkilemesi kaçınılmazdır. Adapte olan hayatta kalacaktır. Geçmişteki güzel günlerin artık olmadığına üzülüp kendini değişime kapatan ve yeniye giden yoldaki riskleri göze alamayan biri ise doğal seleksiyonun hedefi olacaktır. Her ne kadar mantıksal açıdan baktığımızda değişime ayak uydurmak kolayca ulaşılabilir gibi görünse de aslında zorludur. Nitekim her seçim bir vazgeçiştir. Geleceğinize giden yolu seçerken geçmişin şeridinde devam edemezsiniz. Geçmişin iplerinden kurtulmak hayalinizdeki gibi kolay olmaz bazen. Hele o ipler başkasının elindeyse. Eğer yarım bırakılan bir masalın kahramanıysanız, yeni bir hikâye ile yola devam etmek meydan okumaktır geçmişe. Siz devam etmeye çalıştıkça boynunuzu sıkar o ipler, nefes alamazsınız kimi zaman. Gündüzleri kendinize verdiğiniz sözler ve taktığınız o umursamazlık maskesi geceleri etkisini yitirir. Bir bumerang gibi başlanılan yere geri dönülür, ip sıkmaya devam ederken gözlerden yağmurlar boşalır. Kalbe saplanan hançer kanamaya başlar. Oysa bilirsiniz kendinize acı çektirmeniz boşunadır, değişim olmayacaktır. Ataol Behramoğlu’nun dediği gibi “Binlerce kez uzaklardadır, binlerce kez dokunduğun ten.” (162). Kabullenmek atılacak ilk adımdır, reddetmemeniz gerekir acıyı. İlk başta ipler boynunuzu kesebilir ama boynunuzu dik tutun. Boynunuzu dik tuttuğunuz sürece ipin vereceği zarar daha az olur. Beklemek, adapte olmak ve kabullenmek aşılması zor olan üç aşamadır. Hiç geçmeyecekmiş gibi gelen ve birbirinin âdeta aynısı olan o yedi günün geçmesini beklemek. Bizi karantinadan sonra karşılayacak, teknolojiyle dolu yepyeni bir çağa adapte olmak. Eski hayatınızın, ilişkilerinizin artık geçmişin tozlanmış raflarına kalktığını kabullenmek. Yeni başlangıçlar hiçbir zaman kolay olmamıştır; korkutucu ve risklidir fakat imkânsız değildir. Şimal Özden Endişeli veya korkuyor olabilirsiniz ancak bu sizi güçsüz biri yapmaz, bu sizi insan yapar. Bedeninizin hazır olduğu fakat ruhunuzun henüz hazır olmadığı bu yolculukta ikisi ara sıra kavga edebilir ama şairin de dediği gibi “En zorlu anındayken bile kavganın, gökyüzüne bakmayı unutma” (69). Gökyüzü bizim büyük resmi görmenize yardım eder ve bize toplumun bir parçası olduğumuzu hatırlatır. Herkes aynı gökyüzü altında yaşar ve hiçbir insan birbirinden tamamen bağımsız değildir. Herkes ağlar, herkes güler ve herkes korkar. Bu yolda yalnız değiliz, hiçbir zaman da olmayacağız. KAYNAKÇA Behramoğlu, Ataol. Yarım Yüzyıldan Şiirler, Tekin Yayınevi, İstanbul, 2015 TOPLUMDAN FARKIMIZ NE? “Gregor Samsa bir sabah bunaltıcı düşlerden uyandığında kendini yatağında dev bir böceğe dönüşmüş olarak buldu.” cümlesi ile başlıyor kitap. Küçük bir kız çocuğun ağabeyi, fakir denilebilecek bir anne ve babanın evi geçindirmeye çalışan oğlu bir gün aniden bir böceğe dönüşüyor. Öyle bir dönüşüm ki bu, Samsa’nın söylediği sözcükler bile anlaşılmıyor karşıdaki insanlar tarafından. Çevredeki insanlar bu dönüşümden tiksindiklerini hiç çekinmeden en iyi şekilde belli ediyorlar Samsa’ya. Gregor Samsa sabah kalktığında vücudunda hissettiği ağırlıkla, yorgunlukla ve vücudunda duyduğu o yabancı hisle mücadele etmeye çalışırken bir yandan da işine diğer trenle yetişebileceğinin planını yapıyor kafasında. Gerçek hayatta da hastalık, yorgunluk ya da acil bir durum ve iş arasında seçim yapmak zorunda kaldığımız zamanlar olabiliyor. Hatta öyle zamanlar oluyor ki seçim yapma şansımız bile olmadan tüm her şeyi yoksayarak işimize devam etmek zorunda kalabiliyoruz. İşte burada Gregor Samsa ile yollarımız ayrılıyor çünkü onun dönüşümü işine daha ağır basıyor hem de seçim şansı olmadan. İşin ya da sorumlulukların arka planda kalması çok alışılmadık ve toplumca istenmeyen bir durum olduğu için toplum tarafından büyük bir tepki alıyor. Düşünsenize, bir gün böcek şeklinde uyanıyorsunuz ve o şekilde uyandıktan 1 saat sonra patronunuz evinize gelip size neden işe gitmediğiniz ile ilgili hesap sormak istiyor. Sizin hastalığınız, ruh haliniz onun için bir anlam ifade etmiyor. İşe gitmemek için herhangi mantıklı bir gerekçe olamaz çünkü siz ‘çalışan’ konumundasınız. Bu kitabı okurken keşke hayatımızda “Kendini Böceğe Dönüştür” butonu olsa diye düşünmüştüm. Yapmak istemediğimiz ama bir o kadar da mecbur olduğumuz durumlarda iki dakikada böceğe dönüşüp kafamızı dinlerdik. Bazen toplumun ne düşüneceğini önemsemeksizin tepki alacağımızı bile bile bazı işlere kalkışıyoruz. Toplumun bize karşı çıkmak için durduğunu biliriz ama “aile” dediğimiz köklü ve sağlam yapının da arkamızda olduğunu düşünürüz. Çünkü, bazı tarifsiz deneyimleri, zorlukları, sevinçleri ya da mücadele etmeyi ilk olarak ailede öğrenmeye başlarız. Dönüşüm kitabında aile kavramı, Gregor Samsa’nın annesi, babası ve kız kardeşi ​ ​ile olan iletişimi ile detaylı bir şekilde anlatılmaya çalışılıyor. Gregor Samsa’nın ailesi başlarda korkudan ne yapacağına karar veremiyor ve çaresizlikleri ile baş başa kalıyorlar. Fakat bu çaresizlik zamanla tahammülsüzlüğe dönüşüyor ve Samsa’ya olan tiksintilerini belli etmekten çekinmiyorlar. Küçük kız kardeşi, dönüşüm yaşayan ağabeyini önemsemeye devam ediyor diğer herkesten farklı olarak. Sevecenlik ve samimiyet içeren ve onu önemsediğini belirten “Bugün yemek hoşuna gitmiş.”, “Hiçbir şeye dokunmamış yine.” gibi cümleler kuruyor. Hazırladığı yemeği ağabeyinin odasına koyup odadan çıkıyor çünkü o odadayken ağabeyinin yemeğe dokunmayacağını düşünüyor. Gregor Samsa ise küçük sevecen kardeşine bu ince davranışları karşısında teşekkür bile edemeyecek bir durumda. Kardeşinin onun için yaptığı işler karşısında ezildikçe eziliyor ve kendini daha da kötü hissetmeye başlıyor. Zaten kısa bir süre sonra kardeşi de ağabeyinin bu durumuna tahammül edememeye başlıyor ve gitgide ondan uzaklaşıyor. Sonuç olarak “aile” dediğimiz özel ve köklü yapının da karşımızda duran toplumdan hiçbir farkı kalmamaya başlıyor. Önceden ailesi tarafından eve para getiren ağabey, oğul ve birey olarak görülen Gregor Samsa dönüşümünden sonra ailesi için tiksinç, korkunç ve kurtulmaları gereken bir yük olarak görülüyor. Samsa ailesi için süpürülmesi gereken bir böcek ya da bir an önce çöpe atılması gereken bir bozuk yemek gibi adeta. Kitabın sonunda, toplumdan dışlanmaya daha çok ezilmeye dayanamayan Gregor Samsa kendini öldürüyor. Kitabı okurken Samsa Bey’e üzülüyoruz çünkü çoğu insanın hissettiği ya da hissetmekten korktuğu şeyleri yaşıyor zavallı Samsa Bey. Bu felaketi ben yaşasaydım ne olurdu diye benliğini, bireyliğini sorgulamaya başlıyor insan. Ben toplum için neyim? Eğer günün birinde toplumun işine yaramamaya başlarsam toplum için bir anlam ifade etmeyecek miyim gibi sorular insanın kafasında dönüp duruyor. Sorumluluklarını yerine getirmediğinde Samsa Bey gibi ailesi tarafından bile istenmeyen dev bir böceğe dönüşmekten korkuyor insan. Dev bir böcek olursak özgürlüğümüzü, çevremizi, toplumdaki yerimizi ve hatta ailemizi kaybetmekten korkuyoruz. Bu kitapta kendimizi Samsa Bey’in yerine koyuyoruz. Dev bir böceğe dönüşürsek nasıl dışlanacağımız ve ezileceğimiz felaketinden korkuyoruz. Peki toplumda bulunan böceğe dönüşmeye başlayan ya da dönüşmüş bireyleri dışlamamaya ve ezmemeye ne kadar dikkat ediyoruz? Onlardan tiksinti ve korku ile uzaklaşıyor muyuz? Biz de bu insanlara karşı Gregor Samsa’nın ailesi kadar acımasız ve tahammülsüz oluyoruz. Çünkü dönüşüm yaşayan bireylere sevecenlikle yardım edersek toplumun bizi bir böcek olarak görmesinden korkuyoruz. Aslında böcek olanlardan ve böcek olmaktan korkmazsak toplumda bir farkımız olacağı detayını atlıyoruz. Günün birinde eğer hayatımızda “Kendini Böceğe Dönüştür” butonu olursa sizce Gregor Samsa mı daha çabuk basar bu butona yoksa Gregor Samsa’dan iğrenen patronu, ailesi, komşuları mı? Bence hepsinin seçimi böceğe dönüşmek olurdu ellerinde böyle bir fırsat varken. Belki de Samsa’dan bu kadar iğrenmelerinin sebebi onun kadar cesaretli olamadıkları için onu kıskanmalarıdır. Nereden bileceğiz ki? BAYBORA KAAN KILIÇ ​KAYNAKÇA Kafka, Franz. Dönüşüm. İstanbul: Can Yayınları, 2016 ​ ​Deniz Şen Kendi Süzgecinizden Dünya Hayat insan yaşadıkça anlam kazanır. Peki her insan anlamlı bir hayata sahip midir? Neden olmasın? Doyurucu bir hayatın güzelliği altınızdaki son model arabayla, kelinizi örten fötr şapkayla, içinizi ısıtacak beş katlı evinizle olmaz. Günlük yaşamda başınıza gelen, size önemsiz gelen olaylar sizin hayatınızı anlamlı kılar. “Karayel Üşümesi” adlı kitap, size gündelik –sıkıcı- hayatın anlam ve önemini hatırlatacak, insana kendi yaşantısını gözden geçirme fırsatı verip ona değer vermesini sağlayacak. Hemen herkes bir kez olsun köye gitmiştir. Çoğu köyde iki apartman arası oluşmuş ince bir sokak vardır. Bu sokağı iyice gözünüzün önüne getirin ve oradan geçtiğinizi hayal edin. Herkesin gözünde farklı bir sahne canlanır. Bir erkek çocuğu orada kendini ankadaşlarıyla meşin topun peşinden koşarken hayal eder, bir ev hanımı sokağın öbür tarafındaki komşusuyla köyün diğer hanımlarını çekiştirirken, bir baba da belki uğraşıp didinip edindiği motorlu bisikletini haylazlardan korurken hayal edebilir. Şimdi ise hayali kurarken oluşan yüz ifadenizi bir aynadan kontrol edin. Çok büyük ihtimalle yüzünüzde bir tebessüm oluşmuştur. İşte kitabı okurken de okur kendini birkaç sefer bu halde bulabiliyor. Çok önemli ve nadir bir özelliktir bu; okuyucuya istemsiz bir tebessüm verdirebilmek. İnsan çoğu zaman günlük hayatın stresli tarafı nedeniyle yüzünde tebessümü ya oluşturamıyor –ki biz buna saç dökülmesinin erken evresi de diyebiliriz- ya da oluştursa da zevk almıyor. Oluşturamamak çok korkunç bir durum değildir çünkü bu acılı dönemin geçmesi muhtemeldir ve yeni dönem nice güzelliklere gebedir. Ancak tebessümden zevk almamak çok kötüdür. Hayatı güzel kılan mimiğin insanın içinde bir kıpırdama oluşturamaması, onun yaşamdan giderek koptuğunun bir göstergesidir. Bir şekilde o kişilere hayatın anlamını bir kez daha hatırlatmak da çok kolay değildir. Örneğin işle ilgili çok büyük sıkıntılar yaşayan bir kişinin motive edilerek hayata tutunmasını sağlamak pek mümkün değildir. Ona iş hayatının dışıdaki güzellikleri, naiflikleri hatırlatmak onu hayata geri döndürür. İşte “Karayel Üşümesi” de belki de bu sebeple yazılmıştır çünkü okuyucuya günlük sıkıcı hayatın aslında bizim anlam yüklediğimiz eğlencelerden çok daha güzel olduğunu okura hatırlatıyor. İyisiyle, kötüsüyle günlük hayatınızın, sizin gerçek ve anlamlı hayatınız olduğunu fark etmenize yardımcı oluyor. İnsan bazen de kendi benliğinden sıkılır; keşke dünyaya farklı bir açıdan bakabilsem der. Dünya elbette sadece kendi gözlerimizden gördüğümüz gibi değildir. Gördüklerimiz zihnimizin süzgeçinden geçen gerçeklerin beynimizde yarattığı etkidir. Ham gerçeğe ulaşmak için dünyayı farklı pek çok süzgeçten geçirerek görmek gerekir. Mesela çalışan bir baba hayatı olduğundan daha zor görür. Aksine, bir çocuk da dünyayı olduğundan daha kusursuz görür. İnsanın aklına şöyle bir soru da gelebilir: Zaten insan her yaş grubunu yaşayacakken neden böyle bir ihtiyacımız olsun? Her insan kadın, erkek, köylü, iş adamı, profesyonel futbolcu, bilim insanı olamaz. Hemen herkesin dilinin ucundan “Vallahi futbolcu olacaksın, iki topa vuracaksın milyonları götüreceksin.” gibi sözler geçmiştir. Peki o futbolcunun “Keşke bir bilim adamı olsaydım da yeni bir şeyler keşfetseydim.” demediğini nereden bilebilirsiniz? Bu durumlarda “Karayel Üşümesi” gibi kitaplar oldukça işlevsel Deniz Şen olur, çünkü kendinizi farklı kişilerin bakış açısından gözleme bulursunuz. Kendi süzgecinizi düzenlemek için bu tür kitaplar çok güzeldir. “Karayel Üşümesi” insanın ufkunu genişletmeye yardımcı olan, kimi zaman kendi benliğinden çıkmaya yardımcı olan ama en önemlisi insanın hayatla olan bağını güçlendirmeye fırsat tanıyan bir kitap. Her tür insana hitap eden bu yapım, her sayfasında size yeni “sıkıcı” olaylarla karşı karşıya getirecektir. İKİ MARS BİR DÜZ Tavla oynamayanımız yoktur herhalde bu devirde ve bu ülkede. Olsun ya da olmasın, 5-0 yenen birinin ağzından çıkan ilk cümledir çoğumuzun şahit olduğu “İki mars bir düz”. Şimdi, yalnız olduğunuzu ve başka bir gezegende ölene kadar bu anı yaşayamayacağınızı düşünün. Sonra farkına vardınız ki ölüm burnunuzun ucunda. Evet, Mars’ta, insanoğlunun daha yeni yeni keşfettiği Mars’ta aniden çıkan bir fırtınada mahsur kaldınız. Keşke olanlar bununla kalsa, sizinle orda bulunan herkes öldüğünüzü düşünüp çoktan ağıt yakmaya başladı. İşte tam bu anda boşvermek yerine, derin bir nefes alıp değil ölmemeyi yeniden tavla oynayabileceğiniz dünyaya dönmenin yollarını aramalısınız. Ne düşünürseniz düşünün tabii ki de ilk önceliğiniz o ‘yalnız’ gezegende hayatta kalmak. Bir de mesafeler var hangi gezegende olursak olalım bizleri bizlerden ayıran. Hadi bütün engelleri aştınız, nasıl iletişim kurabileceğiniz aklınıza geldi mi? Hatta bu iletişimi kuramadığınızda hayatta kalmak için yaptıklarınızın da bir öneminin olmadığının farkında vardınız. Nitekim tüm bunları yaparken öyle biri olmalısınız ki anı yaşamak denilen şeyin de ötesine geçmeniz lazım. Bütün bu düşünmeniz gereken şeyleri bile es geçip derhal icrâata koyulmalısınız. Zamanla yarışıyorsunuz, bunu bir an bile aklınızdan çıkaramazınız. Gel gelelim bizim kendi dünyamıza, dünyalarımıza, zamanla yarıştığımızın farkında olmadığımız dünyaya. Aslında tüm bu yarış içinde yapayalnız olduğumuzun farkında olmadığımız her geçen gün daha da kutuplaşıp bir başımıza kaldığımız dünya. Kızıl gezegenin aksine mesafeler çok çok daha az imkânlarımız çok çok daha fazla. Bütün bunara rağmen hiç düşündünüz mü neden Kızıl gezegende gibi yaşıyoruz? Cevap çok basit aslında, zaman. Bir görüğümüz birini bir daha görmediğimiz de çok kolay sığınabileceğimiz bir kavram olmasından mı elle tutulur gözle tutulur bir şey olmamasından mıdır bilinmez, her geçen gün daha da uzaylı oluyoruz kendi dünyamızda. Marsa geri dönersek farklı bir açıdan baktıktan sonra belki de çok daha kolay orda hayatta kalırken mutlu olmak. Belki bir daha asla tavla oynamayacak dahi olsanız, isteseniz yalnız kalmıyorsunuz artık zorundasınız yalnız kalmaya. Ancak o zaman anlıyorsunuz dünyada anlamadığınız yalnızlığın aslında 8 milyar insan varken yaşamamanız gereken bir durum olduğu. Elbette tercihen bazen faydalı dahi olabilir alacağınız kararlarda ya da kendinize gelmenizde. Peki ya tercihen bu durumda olmayanlara ne olacak? Tercihlerinden, tarzlardan dolayı yalnız bıraktıklarımıza ne olacak? En azından Mars’ta yaşadığınızda bu durumu, bu ölümcül yalnızlığı, biliyorsunuz ki bunu size kimse değil sadece doğa ananın ufak bir oyununda kahraman olduğunuz için yaşıyorsunuz bu yalnızlığı. Şunu kabul edelim öncelikle. Kimse ama hiç kimse hak etmiyor tercihlerinden hatta başına gelen bazılarımızın kader diye adlandırdığı şeyden dolayı yalnız kalmayı. Yazar kitabında buna inat, bu uzak mı uzak gezegende patates mi yetiştirmiyor, ölmüş bir volkanı, kahramanımızın canlı kalması için kullandırmıyor. Nasıl fırtınanı çıkması kaderin oyunuysa yine kaderin bir oyunuyla milimetrik hesaplarla aylar sonra kahramanımız kurtulmuyor. Çok net bir şekilde anlamalıyız ki kendi hayatlarımızın yazarı biziz. Dolayısıyla kahramanı olmak da bizim ellerimizde. Kaderin ya da başımıza gelen şeyin her şeyin üstesinden gelmek bizim ellerimizde. Yalnız kalmamakla başlayabiliriz ipleri elimize almaya. Uzaylı olmaktan çıkıp iletişimin uzay çağına erdiği bu devirde daha da yaklaşmalıyız birbirimize. Tavla gibi düşünüp ilk elde bırakmamalıyız. İki mars bir düz edene ladar yolu var hayatlarımızın. Unutmayın her şey sizin elinizde Oğuzhan Çimen YUSUF SAMSUMMÜEBBET ÇOCUKLAR Bizi biz yapan, kişiliğimizi şekillendiren çocukluk yıllarımız mıydı? Çocukluk zamanımızda yaşadığımız dostluklar ve hayal kırıklıkları mıydı yoksa? Hayatımızın bu önemli dönemi şimdi nasıl yaşanıyor? Aşırı erken yaşta başlayan internet ve televizyon kullanımı o eski samimiyetle yaşadığımız çocukluğu bitirdi mi? Saf, temiz duygularımızla hareket ettiğimiz, duyguların ve dostlukların dibine kadar yaşandığı çocukluğumuz… Unutmak istemediğimiz ama büyüdükçe bir bir hafızalarımızdan eriyip giden anılarımız… Büyüdükçe eriyen o anılar birer kişilik olarak siniyor ruhumuza ve biz de ona göre yaşıyoruz hayatımızı. Bir çocuk annesinin elinden tutarak komşusuna çaya gidiyor. Orada tanıştığı arkadaşını da alıyor ve iniyor sokağa. O çocuk o sokak oluyor zaten. Mahallenin bakkalından aldığı dondurması ve topuyla başlıyor oynamaya. Kız erkek fark etmez. O mahallede her çocuk kendisinden olan biri daha buluyor. Bu döngü hiç bitmiyor, eğleniyorlar doyasıya. Her zaman güllük gülistanlık olmuyor ama. Bazen kavgada buluyor kendini çocuk bazen de kahkaha atarken. Arkadaşlarıyla ip atlayan kızın ayağı takılıyor, kız düşüveriyor ve onun bir yeri kanıyor. İşte bu denge bir çocuğun sağlıklı büyümesini sağlayan o hoş denge. Bu sayede bu çocuklar sosyal problemleri olmayan, rahatça insanlarla iletişim kurabilen insanlar oluyorlar. Şu anda gelişigüzel uydurduğum bu sıradan mahalle yapıyor bunu. Şimdi bu mahalle nerede diyebilirsiniz. Haklısınız da deyin zaten. Her mahalle böyleydi. Eskiden tabii, şimdi yok böylesi. Bu klişeyi yazmak istemezdim ama doğru maalesef. Yapacak bir şey yok, artık o mahalle yerine konutlar ve 50. katta oturan tabletine ve televizyonuna mahkûm edilmiş çocuklar var. Müebbet yemiş bu çocuklar tabii ki de kendi yaşında farklı bir insan gördü mü afallıyorlar. Aynı, 30 yıl bir hücrede kalan insanın güneşi gördüğünde gösterdiği tepkiyi gösteriyor çocuk. Kafasını eğip eliyle gözlerini kapatıyor. Dostluk, arkadaşlık ve fedakârlık kavramlarının artık var olmadığı bir devirde yaşıyoruz. Kendi dilinden konuşan insan bulamayan suskun ve asık suratlarla birlikte çıkarına göre ilişkilerini sürdüren ve asla karşılıksız iyilik yapmanın ne demek olduğunu öğrenemeyecek hayatlar görüyoruz. Yalnızlığını içki, sigara ve uyuşturucuyla kapatmaya çalışanlar da var tabii. Böyle bir doyumsuzluk ve karmaşanın ortasındayken nasıl hayatın normal sürmesini bekleriz ki? Daha insanlarla konuşurken zorluk çeken ve kendi yalnızlığına bürünmüş sıkılmış çocuğun kendini uyuşturarak mutlu olma yöntemini nasıl yadırgayabiliriz? Kendi yaşadığımız bu zavallılığımızın olmadığı zamanlardan yani 90’lardan bahseden aşırı keyifli bir kitaptan söz etmek istiyorum. “Mahalleden Arkadaşlar” Selçuk Aydemir’in yazdığı, internetin popüler olmadığı dönemlerde mahallesinde geçen macera dolu çocukluğunu anlatan, sizi kahkahalara boğacak herkesin okuması gereken çok özel bir eser. Açıkçası 90’lı yıllarda çocukluğunu yaşayanlardan değilim. Bizim neslimize de erken bulaştı internet ve televizyon. Neyse ki şanslıydık çünkü onlar popüler ve eğlenceli değillerdi. En fazla birinin evinde toplanır Playstation 11 oynardık. Sonra onu bile bıraktık, çünkü sokakta toprak içinde futbol oynamak daha eğlenceliydi. İyi kötü bir mahalle kültürümüz vardı yani. Mahallede tanıştığım her insandan bir şeyler kaptım diyebilirim. Beni ben yapan onlardı aslında. Kimin çocukluğunu nerede geçirmiş olduğunu tanışırken bile anlıyoruz aslında. Kimin sokakta oynadığı kimin evinde oturup çizgi film izlediği belli oluyor. Şimdiki ebeveynlerin de bu durumu fark edip konuya el atması gerekiyor. Sokakta çocuk aşkı, sevgiyi ve değer vermeyi öğreniyor. Her evin kendi yaşadığı ev gibi olmadığını, hayatın anne baba kuralları gibi sabit olmadığını görüyor ve en önemlisi kendi kararlarını veriyor çocuk. Birçoğumuzda eksikliği görülen karar verme yetisini erken yaşta kazanıyor. Kısacası, hayatı öğreniyor küçük yaşta. Bu kadar avantajı olan bir yer mahalle. Masum, saf ve iyi niyetli çocuklarımızın kendini şekillendirdiği, hayatı öğrendiği ve bu öğretimi okuldan daha başarılı yapabilen bir yer. Ebeveynlerin es geçmemesi gereken, önemli bir ayrıntı. Çocuğuna müebbet hapis vermek istemeyen ailelerin tercihidir mahalleler ve sokaklar. Oralar pislik yuvası değil eğitim yuvası! KAYNAKÇA  AYDEMİR, Selçuk. Mahalleden Arkadaşlar. İstanbul: Sayfa6, 2015 1Playstation 1:1994 yılında çıkan oyun konsolu. İNSANLAR HİSSETMİYOR At yarışı izlediğiniz sıradan bir Pazar günü çaldığınız bir kâğıt parçası hayatınızı değiştirebilir mi? Stefan Zweig „in Olağanüstü Bir Gece romanındaki ana karakterseniz neden olmasın? Dertsiz, tasasız bir burjuva beyefendisinin gri ruhunun adım adım renklenmesine şahit olurken, kendi çevremin, yaşadığım dünyanın da renklenmesini arzuladım bu kitabı okurken. Kitaptaki karakterin uyanışını ve içindeki iyilik ve kötülüğün çatışmasını tüm sadeliğiyle izlerken kendimle, sevdiklerimle ve insanlıkla ilgili birçok şeyin farkına vardım. Artık nasıl „hissedemediğimizin‟ ,hissetmekten korktuğumuzun, hissedenleri aşağıladığımızın farkına vardım. Aynı Teoman‟ın „Doktor‟ şarkısında söylediği gibi „…İnsanlar hissetmiyor doktor…‟. “…pistonların üstünde duygusuzca kayan ve kendi etrafında kibirle dönen o büyük mekanizmada sessizce çalışan bir çarktım ben de.'' (Zweig, 2015) Hepimiz ara sıra yanlış yönlere sapan, kaotik fakat hiç duraksamadan çalışan bir mekanizmanın çarklarıyız bence de, kitapta benzetildiğimiz gibi. Sistem, bizden daha güçlü insanlar, bizden daha zengin insanlar ne istiyorsa onu yapıyor, onların istediği gibi yaşıyoruz. Para için yaşıyor, para ile yönlendiriliyoruz. Ama başka bir çaremiz de yok çünkü barınma, beslenme gibi temel ihtiyaçlarımızın hepsine ancak para ile ulaşabiliyoruz. Para kazanmak için de çalışmak zorundayız, sadece çalışmak değil, çok çalışmak zorundayız. Kazanmak için fırsatları kollamalı, rakipleri etkisiz hale getirmeli, az zamanda çok iş yapmalıyız. Sanayi Devrimi‟nden sonra doğuştan beynimize kazındı zaten bu düşünce sistemi. Biz artık çalışmak için yaşayan, yaşamak için çalışan bireyleriz, hatta robotlarız. Evet, robotlarız çünkü programlanmışız ve neyi neden yaptığımızı, kimin için yaptığımızı sorgulamıyoruz. Biz insanlar artık robotuz çünkü hiçbir duyguyu hakkını vererek hissetmiyor, üstüne üstlük küçücük bir telefon ekranından emir alıyor, varlığı belirsiz bir “sosyallik” içinde yaşadığımızı zannediyoruz. Okul-ev, iş-ev arasında mekik dokurken, üstümüzdeki sorumlulukları tamamlamaya çalışırken hissetmeye hiç zaman ayırmıyoruz. Kaçımız okula yürürken yanından geçtiği ağacın, çiçeklerin güzelliğinin farkında? Kaçımız işe yetişmek için 6‟da kalkmamıza rağmen güneşin doğuşunun güzelliğine dikkat ettik? Mutlu olmayı, küçük şeylerden neşelenmeyi bilmiyoruz. Gökyüzünün mavisiyle huzur bulmayı, sıcacık bir çayla rahatlamayı, yanımızdan geçen bir köpeği okşamayı bilmiyoruz. Sonbaharda yere dökülen yaprakları niye toplatıyoruz anlayamıyorum. Yağan karı izlemek ve her yerin bembeyaz olmasının güzelliğinin keyfini çıkarmak yerine arabayı yarın nasıl çıkarırım diye düşünüp hayıflanıyoruz. Sürekli her şeye kötü tarafından bakmaya, her şeyi ciddileştirmeye, resmileştirmeye çalışıyoruz. Anın keyfini çıkarmayı bilmiyoruz. Sevmeyi bilmiyoruz. Bir insanı sadece yakışıklı-güzel, zengin ya da güçlü olduğu için, ondan çıkar sağlayabildiğimiz için istiyoruz. Farkında değiliz ki bütün insanlar güldükleri zaman çok güzel. Gerçek sevgiyi mesajlaşmak, kıskanmak, her konuda anlaşmak zannediyoruz. Sevgi birlikte üzülmek, mutlu olmak, korkmak… Sevgi, birlikte aynı anda, aynı şeyi hissetmektir hâlbuki. Hiçbir şey bizi şaşırtmıyor. Bir mekanizma, uçak sayesinde kilometrelerce yolu saatler içinde alıyoruz ki bu gerçekten muazzam ama çok sıradan. Şimdi ışınlanma denilince herkes abartılı bir heyecan gösteriyor ama 100 yıl sonra ışınlanabiliyor olursak o da sıradan bir rutin haline gelmiş olacak ve heyecan verici hiçbir özelliği kalmayacak. İnsanlar yeni sahip olduklarına hemen alışıyor ve sahip olamadıklarına büyük bir arzu duyuyorlar. Takdir duygusunu da hakkıyla yaşamaktan yoksunuz. Teknoloji içimizdeki doyumsuz canavarı besliyor gibi gözükse de onu sürekli beklenti içine sokup huzursuz ediyor. Oysaki duymak, duyumsamak bir insanın hayattan alabileceği en yoğun tat. Bir duygunun verdiği etkiyi verebilecek somut hiçbir şey yok. Bizse aşırı hassas, heyecanlı ya da mutlu kişileri kınıyor; duygularını çok uçlarda yaşıyor diye nitelendiriyoruz. Keşke herkes duygularını uçlarda yaşasa çünkü asıl, biz, duygularını uçlarda yaşayan, „fazla neşeli‟, „fazla heyecanlı‟ insanlar yaşamdan zevk alıyoruz. Kalbinizin atışını boğazınızda hissettiğiniz anın verdiği his benzersiz. Üstelik hissetmek bedava, para kazanmak, çalışmak gibi bir zorunluluk yok. Ve bütün duygular paylaştıkça büyüyor, yayılıyor. Hissetmek ruhu özgür ve güçlü kılıyor. “Birilerini sevindirmenin ve bundan sevinç duymanın ne kadar kolay olduğunu hissediyordum: İnsanın kendini açması yeterliydi, insandan insana canlı bir akış başlıyordu hemen, yükseklerden derinlere iniyor, derinlerden tekrar sonsuzluğa yükseliyordu.’’ (Zweig, 2015) Ölüyoruz. Ölüyoruz ve kalıntılarımız çiçeklere dönüşüyor. Hiçbirimizin sonsuz zamanı yok. Madem tek bir hakkımız var neden her şeyi, aşkı, sevgiyi, acıyı, heyecanı dibine kadar yaşamak varken ucundan tadına bakıp yetinelim ki? BAŞAK FİŞ Kaynakça: -Zweig, S. (2015), Olağanüstü bir gece, Türkiye İŞ Bankası Yayınları, İstanbul Tonguç Çelikcan Gezerken Farkında Olmadıklarımız Gezmek her zaman, herkese çekici gelir. Ama gezilerden ders çıkarmak veya onlardan bir hayat felsefesi çıkarabilenler nedense az. Bu yazımda büyük olasılıkla hayatımda çok büyük bir yeri olan bir gezimden bahsedeceğim. Asıl amacı gezi olmaması ile birlikte bence gezi olarak sayılabilecek bir deneyimdi de diyebilirim. Öncelikle biraz kendimden bahsetmek zorundayım. Ben mütercim tercümanlık öğrencisiyim yani içim dışım yabancı dil desem yalan olmaz. Hatta günlerimi bazen Türkçeden çok yabancı dilde geçirdiğim bile söylenebilir. Ama eskiden bu şekilde değildim ve yabancı dil kavramı hayatımı kapsayan bir kavram değildi. Lafı fazla uzatmadan gezime geçeyim. Aslında bir spor kampı olan Silva Oryantiring kampına, Çek Cumhuriyetine iki haftalık bir geziye gittim. Önce Bruno adlı bir şehri gezdim yüz yıllardır değişmeyen mimariye tank oldum ve insanların bizim ilgi ile baktığımız sokaklardan normal bir şekilde günlük yaşantılarını yaşadıklarını gördüm. Sonra tren ile Olomuc adında küçük bir kasabada bir gün kalıp kamp yeri olan Vidnava köyüne ulaştım. Kampta yeni insanlarla tanışmakla kalmayıp aslında birçok kültür ile karşılaştım. Bu kültürler beni belirli oranda daha farklı bir insan yaptı. Ama benim en fazla ilgimi çeken bunlar değildi tabii ki. Arkadan Çekçe konuşan, önümde İbranice, başka bir yerden Slovence, Lehçe ve daha birçoğu… Gezi devam ederken aslında ne edindiğimi anlayamamıştım. Günler geçti birkaç Çekçe kelime öğrendikten sonra eve döndüm. Bana kalırsa gezilerden öğrenilenler, gezilirken değil, o gezi tamamlandıktan sonra öğrenilir. Evime döndüğümde ilk yaşadığım şey kültür farkının bana kattıkları diyebilirim. Örneğin gezerken gördüğüm yüz yıllardır değişmeden kalmış mimari estetiği ile beni çağıran binaları göremeyince üzüntümü saklayamamıştım. Ama gezinin zamanla bana kattığı, ki bu değişikliği zamanla hissettim,şey bende gelişen dil sevgisi diyebilirim. Döndükten sonra yaptığım ilk şeylerden biri büyük olasılıkla o duyduğum dillerin alfabelerine bakmaktı. Sonra bizde olmayan bu değişik harfler neden var diye düşünmeye başladım. Araştıra araştıra onların dil ailerinden dilin tarihçelerine neredeyse her şeye baktım. Sonuç olarak elimde bu yabancı dilleri öğrenmek için bir istek vardı. Aradan iki yıl geçtikten sonra da lisede yabancı dil bölümünü seçmem ve şu anda mütercim tercümanlık okuma sebebim de budur. Gezerken öğrenmemeyi alışkanlık etmenin önemini göremeyenleri anlamakta güçlük çektiğim söylenebilir. Daha önce belirttiğim gibi küçücük bir şeyin sonucunda aslında aşırı büyük şeyler olabilmekte. Gezerken fark ettiğimiz ya da fark etmediğimiz her şey gezinin sonunda bizi başka bir insan yapacağını düşünüyorum. Örneğin aslında fark etmediğimiz bir sorun, gezdiğimiz yerde mevcut değilse bile bu olguyu aslında bilin altımıza aldığımızı düşünüyorum. Ve bunun sonucunda eğer o sorunla karşılaşmış isek bir anda şaşırarak, ben burayı gezmiştim ve orda bu sorun böyle çözülüyor diye bir düşünce aklımıza gelebilir ve bizi bu sorunu çözmemiz için bir çabaya sokabilir. Dünya insanı olabilmemiz için veya hiç yoktan diğer insanları anlayabilmemiz için de gezi yazıları önemlidir. Kim olursak olalım bu kültürler arası geçiş bence çok önemli. Ve bu geçişlerde karşılaşabileceklerimizi önceden tahmin etmemiz de çok zor. Bu yüzden gezerken çevreyi iyice inceleyip ondan neler çıkarabileceğimizi düşünmeden gezmenin yanlış olduğunu düşünüyorum. Eğer doğru şekilde gezersek kavrayabileceğimiz en küçük şeyin sanki dağdan yuvarlanan bir kartopu gibi büyüyerek hayatımızı önemli bir ölçüde değiştireceğini unutmamak gerekiyor. Kısacası bilinçli gezinin yerini bir şey tutamaz. Barış ErdağıHunger (2009)Gizli GerçeklerYapılması gereken nedir? Ölmek üzere olan bir kargayı olduğu gibi bırakmak mı? Acısına bir son vermek adına hamle yapmak mı? Yoksa yardım çağırmak mı? Bir şeyin yapılması gerektiğinin belirleyicisi olan unsur nedir? Aslında, bu soruların cevaplarını asla düşünmeyiz. Bu bir bakıma biz insanların hayvanlara benzediğimiz yönlerinden birisidir. Böyle zamanlarda içgüdülerimizle hareket ederiz. Kendi ahlaki ve kalıtsal değerlerimiz ne ise durumu ona göre yargılar ve doğru olan davranışı değil, kendimiz için hangisi doğruysa onu yaparız. Peki doğru olan nedir? Bir şeyin doğru olup olmadığına biz mi karar veririz yoksa dürüstçe görüşlerini belirten çoğunluk mu bunu belirler? Peki ya o çoğunluğu başka bir çoğunluk yanlış buluyorsa? Bunları hiç düşünmemize gerek yok aslında. Kendimizi sorularla boğup, bizim için önceden belirlenen yapmamız gereken şeyleri yapmayı bırakmamalıyız. Tıpkı neyin yanlış neyin doğru olduğunun önceden bizim için belirlendiği gibi. ''Siz düşünmeyin, biz zaten sizin için düşündük.'' Düşünmek nedir ki zaten; ayrıntıcılık, ufku genişletme ve en korkulan ''sorgulama'' mekanizmalarının gelişimi ne kadar da boş şeyler öyle(!) Bir mekanizma var bizden gizlenen. Bizim için önceden neyin yanlış neyin doğru, nasıl yaşamamız gerektiğini, kim olmamız gerektiğini hatta ne giyeceğimizi, nasıl görüneceğimizi bile bizim için seçen... Her kim bu mekanizmanın farkına varıp işleyişini sorgulamaya cüret ederse, o kişi ya ölüyor ya da sefil bir hayata mahkum ediliyor. ''Senin yaşamaya hakkın yok, çünkü sen sorguluyorsun. Senin hak ettiğin, diğer kafası çalışanlarla birlikte bir deliğe tıkılıp her gün işkence görmen.'' Ayrıca tabii ki bu mekanizmanın işleyişinin farkına varıp farkındalığını bastıran ve hatta bu mekanizmayı kendi lehine kullanarak, mekanizmanın bir parçası olmaktan ziyade mekanizmanın kendisi olmayı başarmış ve kendinden bir kayıp vermemek adına bu çarkı döndürmeyi hayat gayesi edinmiş insanlarımız da var. Bu mekanizmayı sahiplenen insanlarımız kavramlar arası geçiş üstünlüğünü kendilerine tabii görüp ona göre davranarak kendilerini yer yüzündeki tanrılar ilan ederek yaşamaktalar. Kavramlarımızdan en önemlisi ise iyi ve kötü. Her türlü gaddarlığı iyilik adı altında sunarak, asıl iyiyi kötü ilan edebilecek ve kendilerini yaptıkları her şeye rağmen temiz çıkartmaya gönülleri el verecek kadar alçaktır bu insanlar. Her bir yalan mübahtır, her bir yanıltma ve yanılsama aracını kullanmak da öyle... Altın kuralımız ise sözde kutsal olan kitaplarda geçenler ile aynıdır, tanrıya karşı gelirsen cezalandırılırsın. Ancak her insan gözü ile bariz bir açıklığa sahip olan bu tanrının elinden belli başlı maddiyat ve imkanlar alındığı takdirde görebiliriz ki, bu tanrı da aslında şişirme hikâyelerin sonucunda ortaya çıkmış bir yalandır.Bunları gören, düşünen insan dediğimiz kimselerse kaderleri bile olmayan ama kaderleri haline getirilen bir hayatı yaşamayı redderek, yasaklara rağmen yüksek sesle konuşarak, düşünmeyi kendilerine ilke edinerek yaşama tutunmaya çalışıyorlar. Kanla, sözle, sanatla, kendi bedenleriyle bu koşullara karşı çıkmaya kendilerini adıyorlar. Mesele belli başlı insanların diğer insanlara tepeden bakması değil, zaten her insanın en tepede doğup zorla alçaltılmasıdır. Temel insan ve yaşam haklarıydı mesele, sadece kendileri için değil kendilerinden sonra gelecekler için de arzulanan bir şey bu. Uzun acıların, karşılıksız taleplerin ve ısrarların ardından bir sonuca varıyorlar kendilerince. ''Madem biz buna mahkum edildik ve bu sözde tanrı tarafından cezanlandırılacağız, o halde biz de son bir darbe vurmadan gitmeyeceğiz.'' Vurdular, vuruyorlar ve vurmaya devam edecekler...Kulaklarını dikip dinliyordu Orhan Pamuk’un kalemi eşliğinde genç yaşta cinayet işleyen ve ruhunda hep bu izi taşıyan Cem’in dünyasında adım adım ilerledim. İlerledikçe hep aklıma bir soru takıldı. Her adımda bir yanlışı hatırlamak, düşünmek ve boş yere irdelemek bir insanı ne kadar yıpratabilir? Pamuk, aileden sevgiye, ilk aşktan efsanelere çok geniş bir yelpazeden bahsediyor romanında ama ben okurken nedendir bilmem takıldım kaldım suçluluk duygusuna. İnsan doğası oldukça enteresan şekillerde karşılıyor suçluluk duygusunu. Önce pişmanlık eşliğinde, üzerine ağır mı ağır bir örtü gibi iniyor, yavaşça, suya damlayan mürekkep gibi damar damar yayılıyor, içine işliyor insanın. Aynı mürekkep gibi usulca yoğunluğunu yitiriyor, geri planda, alt notadan bir hatıra olarak yer ediyor, verdiği rahatsızlık derecesi azalıyor ancak hep orada kaldığını ve kalacağını da ara sıra hatırlatmaktan çekinmiyor. Her insan gibi benim de suçluluklarım var, pişmanlıklarım. Aniden ve heyecanla uyandığım geceler, adeta elimle içime uzansam tutabileceğim somutlukta olmuştur içimde yükselen suçluluk duygusu, kardeşi pişmanlıkla. Onlar soğukta beklemiş, çok beklemiş insanlar gibi soğukturlar. Sıcak ve güvenli olduğum yerden beni çıkarıp yanlarına çekerler. Soğuk tenleri benim yıllar içinde çevremde oluşturduğum sıcak ve güvenli alanı rahatlıkla geçer ve bana dokunurlar. Yaşananların hatırası kalmayan rüyalardan boğucu bir ağırlıkla uyandığım bu gibi durumlarda yıllar önce toyluğun verdiği çarpık özgüvenle yaptıklarım, bir gün peşimi bırakacak mı merak ederim, cevabını bile bile. Bazen gölgemiz gibi nereye gitsek bizi izleyen bu duyguların çok yersiz olduğu da olmuyor değil tabii ki. Uzun uzadıya kendi kendimize yargıç görevi yüklememiz, her ne kadar gerekli olsa da, bizi biraz da yormuyor değil. Hem, insanı en sert yargılayan kişi genelde kendisinden başka kimse değildir. Başkasına yaptığı takdirde hoşgörü göstereceğimiz durumlarda kendimize sinirlendiğimiz hatta kendi kendimizi hayal kırıklığına uğrattığımızı düşündüğümüz olur. Bu durumda ise araya suçluluk duygusu girer. Çok saçma olduğunu bile bile küçük hatalar üzerine düşünüp sıkılmamak elde olmayabilir ancak durup düşünmenin de elbet faydaları vardır. “Neden böyle bir şey yaptım?” “Neyi farklı yapmalıydım?” gibi sorular sorarak yapmalı ve bunları kafaya birer balyoz gibi değil ama ders vermeye çalışan pozitif bir öğretmen gibi yapmakta fayda var, hem öbür türlü hatalarımızdan, ne kadar küçük olursa olsun, nasıl öğrenebiliriz ki? Peki, bunun tersi nedir, ya hatalarımızı hayattan silmeyi onlar olmamış gibi davranmayı tercih edersek ne olur? Belki de doğrusu budur, diye düşünmüyor değil o uykusuz korkunç geceleri yaşadıkça insan ama duygusuz kalma, etkisiz kalmak ne kadar doğru? Üzülmekten, yıpranmaktan kaçmak için doğru yol bu mudur gerecekten? “Hatalarından ders çıkar” dendi hepimize, yıllarca, kaç yaşında olduğumuz bağımsız olarak duyduğumuz bu tümceyi gerçekle senkronize etmek için gereken şey ise suçluluk duygusu. Belki de suçluluk hissinin, duygu dünyamızda bu kadar yankı yapabilmesi de bu sebeptendir. Kırılan kemik iyileşince daha sert olur hem, değil mi? Diyeceğim odur ki, bu pek değişik, pek karışık duygu, bir canavar değildir. Onu bağrınıza basıp ve koşul öne sürmeden sevelim demiyorum ama söylemek istediğini de duymadan hareket etmemek gerekiyor. Madem böyle bir kamu spotu benzeri öğretiye bağladım sonunu, bir de Nasrettin Hoca fıkrası atalım ortaya tam olsun: Bir gün Hoca, eşeğini kaybeder. Ararken birine sorar: -Eşeğimi gördün mü? Adam, Hoca ile dalga geçmek için: -Gördüm der, falan yerde kadılık yapıyor. Hoca hiç istifini bozmaz: -Doğrudur, ben talebelere ders verirken kulaklarını dikip dinliyordu, der. Begüm Erdoğan 21602798 RUTİNLER Hayatınızda en son ne zaman olağandışı bir şey yaptınız? Yani daha doğrusu ne zaman rutinin dışına çıktınız? Her ne kadar ben şunu yaparak rutinimi bozdum demiş olsanız bile aslında kendinizi kandırmaktan başka bir şey yapmazsınız. Hayatımız bu kadar rutinler üzerine kuruluyken yapacağımız küçük bir değişiklik bizi bu döngüden nasıl kurtarabilir? Etrafımız rutinlerle bu derece sarılı ve onlardan kurtuluşun çokta kolay olmadığı aşikâr. Hayatı iyi gidenler için pek fazla sorun teşkil etmiyor olsada rutini mutsuz olmak olan insanlar için çözüm nedir? Açıkçası şu an bulunduğum durumdan her ne kadar hoşnut olmasamda her gün ya da her hafta yani kısacası 7/24 mutsuz olmayı tahayyül edemiyorum. Rutini mutsuzluk olan insanlar. Bu rutini onlar seçmiş olamaz herhalde. Daha doğrusu insan kendi rutinini istediği şekilde şekillendirip ayarlayabilir mi? Yoksa kaderin ona dayattığı seçeneklerden birini seçerek mahkum olmayı mı seçer? Aslında her ne kadar birinci seçeneğin doğru olduğuna inansamda günümüz dünyasını ve realiteyi düşünerek ikinci seçeneğin daha baskın olduğunu ve daha yaygın olduğunu düşünüyorum, her ne kadar doğruluğuna inanmasamda toplumun büyük bir kesmini göz ardı edemem. Sanıyorum ki kader mahkumu ifadesi bizim konumuz için kilit bir ifadedir. Kaderimse çekerim sözünü bizlere ve bu umutsuz kitleye kazandırdığı için buradan Çiçek Abbas’a ve tüm kamyonculara selam olsun. Ne diyorduk, elimizde hayatının büyük çoğunluğunu belki de tamamını mutsuz geçiren bir kitle var. Peki bu kitle ilaç niyetine bile olsa hayatlarında bir kere bile mutlu olamazlar mı yahu yani yüzleri bile gülemez mi ? Yoksa yaşadıkları olaylar sonucunda yani hayatın onlara yaşattıkları sonucunda, mutluluklar veya olumlu durumlar karşısında verdikleri tepkileri acının yahut karamsarlığın başka bir tonu olarak mı görüyorlardır? Hayatı ya da insanı sadece acıdan ve karamsarlıktan oluşan bir yapı olarak düşünmek yani yaşamın kaynağını toprak, su, güneş yani diğer insanların düşündüğünün aksine, kötülük ve acı olduğunu düşünürler. Kaynağı kötülük olan bir şeyden de haliyle iyi şeyler beklediklerini düşünmek en basit tabiriyle hayalperestlik olur. Buradan çıkaracağımız sonuç acaba şu olabilir mi ? İnsanlar hayatı anladığı ve yorumladığı ölçüde rutinlere sahiptir. Yani insanın hayata bakış açısı, hayatı ne kadar ciddeye aldığı ve belki de en önemlisi insanlara ne kadar değer verdiği ve onların yorumlarını, fikirlerini ne kadar önemsediğidir. Son bahsettiğim maddedeki gibi kendi düşüncelerini geri plana atarak yaşayan yani başka insanların düşüncelerini hayatının merkezine koyarak yaşayan insanlar maaleseftir ki mutsuz olmaya ve karamsarlığa mahkum olacaktır. El alem neder düşüncesi ile mutlu olmaya hatta yaşamaya çalışmaktansa, dümdüz mutsuz olmak daha mantıklı ve doğrudur. Bunun nedenine gelecek olursak, herkesi aynı anda memnun etmek ne kadar mümkündür ki? İki kişi bile çoğu zaman aynı şeyi sevmez ya da aynı şeyden nefret etmez kaldı ki bütün insanlar ortak paydada toplansın. İnsanların onayını almaya çalışırken aman o ne der, o ne düşünür diye diye, insanlar kendilerine görünmez sınırlar çizerler ve bu sınırlar içinde yaşamaya ve hareket etmeye çalışırlar. Sınırlar gün geçtikçe yani daha çok insanla iletişime geçince daha da daralır ve bireyin nefes almasını zorlaştırır. Manevi olarak bu kadar daralan kişi ise çözümü mutsuzlukta bulur ve onun da rutini mutsuzluk olur. Günümüz dünyasında rutinlerimizden kurtulmak için aslında biraz da insani özelliklerimizden feragat etmemiz gerektiğini yani kısacası kolay kolay bu rutinlerin kırılamayacağını ancak dünyaya ve insanlara olan bakış açımızla aslında biraz da olsa bu rutinleri bizim belirleyebileceğimizin farkına vardığımız ve kendi iyiliğimizi düşündüğümüz, bencillikten bahsetmiyorum, mutlu olduğumuz bir dünya dileğiyle. Oğuzhan Öztürk Burçin İrem Arıcı En Huzurlu Gece Modern toplumun bir yan etkisi olarak yaşadığımız yüksek tempolu hayatlar çoğu kişi için büyük bir sorun olabiliyor. Bu düzeni mola vermeden çalışmaya devam eden bir makinenin çarklarına benzetsem çok yanlış olmaz sanırım. İşin hoş olmayan tarafı ise ne bizler makineyiz ne de hayat küçük detayları erteleyebileceğimiz kadar uzun. Bunların yanı sıra bir de gürültü kirliliği denen bir olgu var ki benim için en büyük sorun bile olabilir. Öyle kalabalıklara denk gelebiliyoruz ki bazen kendi sesimizi duyamıyoruz. Tüm bunlardan bıktığımız zaman ise ihtiyacımız olan tek şey kendimize ayırabileceğimiz o küçük, kısa, huzur dolu an oluyor. Kimisi için bu anın olmazsa olmazı bir kitap, kimisi için sıcak bir kahve veya en sevdiği battaniyesi olabilir. Galiba benim olmazsa olmazımı oluşturan iki temel şey var: Kahvem ve baktığımda huzuru hissedebileceğim bir görüntü. İşte Vincent van Gogh’un Yıldızlı Gece tablosu benim en sevdiğim,en huzur dolu olduğunu düşündüğüm ​ ​resimlerden biri. Bu tabloya ilk baktığım zaman gördüğüm şey gökyüzündeki muazzam manzaradan haberi olmayan bir kasabaydı. Daha sonra bunun aslında kendi kendime yaptığım bir öz eleştiri olduğunun farkına vardım. Zaman zaman çevremde var olan olay döngülerinde o kadar kayboluyordum ki etrafımdaki ufak ama günümü hatta belki tüm haftamı mükemmel kılabilecek ayrıntıları kaçırabiliyordum. İşin en üzücü tarafı ise tüm bunların farkına vardığım zaman çok geç kalmış olmamdı. Oysa yapmam gereken tek şey kafamı kaldırıp gökyüzüne bakmaktı, neyse ki zamanla bunu yapmayı öğrendim. Bunaldığım, yorulduğum veya her şeyin üzerime geldiğini düşündüğümde aklıma bunu getiriyorum; “Derin bir nefes al ve etrafına bak, ihtiyacın olan her şey aslında orada”. Bana bunu hatırlattığı için sanırım bu tabloyu her gördüğümde nedensiz bir şekilde mutlu olduğumu hissediyorum. Barındırdığı renklerin karamsar havasının aksine bana hep huzuru, güzel olan tüm şeylerin bir baş hareketi kadar yakınımda olabileceğini hissettiriyor. Tüm mesele nasıl baktığımızda aslında… Tüm bunların yanında bir de resmin mükemmel bir tarafı olması var tabii. Elbette kime göre, neye göre mükemmel? Var olanın dışına çıkıp neredeyse alışılmışın dışında, bambaşka görünen bir evren yaratabildiği için bana göre mükemmel bir tablo. Olması gerekeni değil, olabilecek olanı resmettiğinden, gerçeklikten uzak bir görüntü sunduğundan dolayı benim için mükemmel. Sonuçta sadece küçük bir mola verdiğimde zaten kaçtığım o keskin gerçekliğe de mola vermiş oluyorum. Niye daha fazla onu görmeyi, ona maruz kalmayı isteyeyim ki? Bana her şeyin var olabileceğini, hiçbir şeyin “asla” ile kestirilip atılmayabileceğini gösterecek herhangi bir şeye ihtiyacım varken üstelik… O karanlık gökyüzünde ışığını çevresine muazzam bir biçimde yayan yıldızların var olduğunu görmek, üstelik bunların hayal gücüyle baştan yaratılmış hâline bakmak bir huzur kaynağı değildir de nedir? Hani demiştim ya vazgeçilmezlerimden biri diye, elimde sıcacık kahvemle bu tablonun karşısında oturduğumu düşünüyorum da… Saatlerce öyle kalabilirim sanırım. Düşünmeden, bıkmadan, gözümü ayırmadan, sadece tablonun ayrıntılarına bakarak… Sizler için ne ifade eder, nasıl bir duyguyu, hangi anı canlandırır bilmem ama Yıldızlı ​Gece benim en sevdiklerimden. Hatta van Gogh’la ilk karşılaşmam desem yanlış olmaz. Ben ​bu tabloya bana sanatı en çok sevdiren kişinin yanında kaybettiğimi sandığım o küçük ama aslında her şeyden önemli olan huzuru borçluyum. Her baktığımda bana aynı heyecanı ve aynı dinginliği sunan bu resme bir de böyle bakmanızı isterim. Sahip olduğu dönemin en önemli eseri sayılmasının yanı sıra sizlere ne hissettirdiğine, ne anlattığına dikkat ederseniz eminim ki kendinizden bir şeyler bulacaksınız. Belki benim gibi aradığınız huzuru veya kim bilir belki de ihtiyacınız olan o küçük umut kırıntılarını… Sadece lütfen hissederek bakın, umarım o gecenin içinde aradığınızı bulabilirsiniz... Abdullah ELBİ 21401208 Biz ve Birlikte Yalnızlığımız Gecenin bende yeri hep bir başkadır. Bana hep yalnızlığı, yalnızlığımı hatırlatır geceler. Hele bir de hava soğuksa iliklerime kadar hissederim yalnızlığı hafif bir titreme ile birlikte. Artık köşeme çekilme, kendimle hasbihal etme vaktidir. Benliğimi gecenin karanlığında temaşa etmenin tam zamanıdır. Ben ve kocaman yalnızlığım. Süs yoncası diğer adıyla uyku çiçeği misali karanlıkta açarım ben de. Kimseler gün yüzüyle görmez, hissetmez varlığını çiçeğin. Ama yine de açar uyku çiçeği. Göremeyen gözlere, hissetmeyen gönüllere inat. Bilirim anlamazlar beni de tıpkı diğer anlaşılamayanlar gibi. Ben de saklarım duygularımı ruhumun derinliklerine ta ki gün yüzüyle görülmesin, görmesinler diye. Kırılmaz şifreleri olan çelik kasalar olur ya hani. Yalnız sahibi bilir şifresini. Ben ve duygularım da öyleyizdir. Yalnız ben bilirim duygularımın sırrını, sırrımı. Bir ben anlarım onun halinden, halimden. En güzel yanıysa yanlış anlama imkânınız yoktur. Yanlış anlaşılmazsınız kendinize. Gereksiz açıklamalara ve bir o kadar içi boş özürlere ihtiyaç duymazsınız hem. Hiç olmadığınız kadar samimisinizdir. Ben gizlerimi, duygularımda saklarım ve bir ben bilirim. Ama benim için şifreler sayılardan daha ötedir. Şifrem gecelerdir, yalnızlığımdır, bir tutam şarkı, birkaç cümle ruhuma dokunan sözdür. İşte yine geldi vakit. Gecenin bilmem kaçıncı kör saati yine ben, yalnızlığım ve bir fincan taze demlediğim çay. Nedense, bir türlü frekansı yakalayamadım, gitti. Az sağ, azıcık da sol. He, şimdi oldu. Dede yadigarı radyomda Erkin Koray abimiz “Kim olursan ol, ne istersen yap, sen de bu dünyada tek başınasın…” diyor ve beni benden alıyor. Elimde Onur Caymaz’dan “Herkes Yalnız “adlı bir kitap. Her şey çok güzel gidiyor. Anlaşılan bugün yalnızlığı iliklerime kadar hissedeceğim günlerden. Gözüme ilk çarpan hikaye "Aşk: Hiçbir şey". Tomec evli bir kadına aşık olmuş, sevdasıyla yalnızlığına çare aramıştı. Ama gördüm ki aşk dahi yanlızlığa çare olamıyormuş. Sevmek yetmiyormuş. Belki aşk " aşık kimsenin sessizliğinde" ve yalnızlığında aşktı. Tıpkı on dokuz yaşındaki genç delikanlının kırk yaşındaki evli bir kadına olan aşkını yalnızlığında yaşaması gibi. Bir diğer iç çektiren hikaye ise Babasız'dı. Hayatını maden kazasında kaybeden işçinin bu dünyaya bıraktığı en kıymetli mirası olan evladının, babasının yokluğunu ancak kafasını yastığa koyduğunda " Babam akşam eve gelmeyecek mi?" diyerek fark etmesiydi. Evet, babası artık eve gelemeyecekti. Cenazedeki bir yığın kalabalık çocuğun yalnızlığına çare olamamıştı. Sevdiklerimizden ayrıldıkça her daim var olan yalnızlığımız biraz daha artıyordu. Çocuk artık babasızdı ve biraz daha yalnızdı. Sayfalar parmaklarımın arasından kayıvermiş ve öykü kitabına en uzun adı veren hikâyeye gelmiştim. Şöyle başlıyor hikâyeye girmeden Caymaz “Bir baksana! Sana kendi içine kapanan hikayeler anlatacağım şimdi. Rahatsız olacaksın belki, belki canın yanacak, sızı oturacak kalbine; belki değil eminim.” Zaten nasıl dayanabilirdim ki bu çağrıya kulak vermeden. Dakika dakika olay yerinden haberlerin yer aldığı bir öyküydü bu. Bir foto muhabirinin koşuşturmacasına eşlik ediyordum. Gecenin örtemediklerini, geceyle karanlığa gömülmeyenlere şahit oldum. Soğuk bir gece, yapılan son ikaz ile silahlar ateşleniyor, yerde kanlar içinde yatan insanlar, bağrışmalar, koşuşturmalar ve foto muhabirinin patlattığı flaşların sesleri. Bende iz bırakan ise ayağında çorap olmayan foto muhabiri gencin yerde kanlar içinde yatan birinin beyaz çorabını gizlice çalmasıydı. Genç foto muhabiri öğrenciydi ve bir böyle soğuk gecenin köründe okul harçlığı için koşuşturuyordu. İnsan ilk başta kabullenmek istemez bu tat kaçıran gerçekleri ama bu gerçekler bizim gerçeklerimizdi. Bilinmeyenlerimiz, bilinmesini istemediğimiz gerçekler. Ama şu da var ki ayıpladığımız şeyler yalnız duyduklarımızdı ve bu haksızlıktı bir o kadar gizli kalan daha kötü gerçek varken. Genç foto muhabiri ise çaresizce yalnızdı, gerçekleriyle yalnızdı. O kadar yalnızdı ki ne pahasına olursa olsun hayata tutunmaya çalışıyordu. Belki hayat, bir nebze olsun çare olurdu onun yalnızlığına. Tıpkı yazarın hikâyeye girmeden dediği gibi uzunca bir hikâyeyi soluksuz ve yer yer yutkunarak okudum. Hikâyeyi bitirdiğimde içime bir ağırlık çökmüştü de gerçekten. İnsanların gerçekleriydi canımı sıkan. İnsanların her bir gerçeği... Kiminin aşkı, kiminin yalnızlığında yasını tuttuğu ölüleri, kimininse bilmem nesi. Her biri kocaman yalnızlğımızdan