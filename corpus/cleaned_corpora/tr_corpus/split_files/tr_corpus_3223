için gizem olarak kalmaya devam edecektir. KAYNAKÇA Tanpınar, Ahmet Hamdi. Yaz Yağmuru. İstanbul: Varlık Yayınları, 1955. Kitap. http://www.bilgiustam.com/resimler/2012/03/950-ruya-nedir.jpg Muhammed Can Küçükaslan Eskilerin Masalları Yenilerin Alın Yazısı “Kahrolsun satılmışlar! Kahrolsun hainler! Kahrolsun katiller!” Kenan’ın 77. Şube’sinde atom bombası saldırısıyla altüst olan hayali ülkenin millî birlik ve beraberliğinin sembolü olan bu slogan, nedense sinir bozucu bir nakaratmış gibi gelir bana. Belki barındırdığı ithamların (ele) ayağa düşüp baymasından, belki de o ayaklardan biri olma endişesinden dolayı böyle düşünüyorumdur (Allahualem). Bu slogan, halkı fakirleştirerek Yüce Krala karşı kışkırtmaya çalışan, bunu başaramayınca da atom bombası saldırısıyla hayali ülkeyi kalleşçe yıkmaya çalışan dış mihraplara (evet, mihraplara) necip milletin verdiği cevaptı. Gerçi, o bombanın da gerektiği için karşı tarafa gönderilen dört adama attırıldığı oyunun sonuna doğru ortaya çıksa da bunu ortaya çıkaran “satılmışlara, hainlere ve de katillere” bunun bedeli ödetiliyor. Oyun alışmış olduğumuz otoriter rejim eleştirilerine ek bir şey koyamasa da -ki bu oyunun başarısız olduğu anlamına gelmez- seyircilerin gerçekten de hayali bir dünyadan veya çok uzak diyarlardan bahsediyormuşçasına seyretmesi ise bana oyundan daha ilgi çekici geldi. Kendime şu soruyu sordum “Bu oyun kimin hakkında?”. Bu soru aslında bir süredir daha net algılamaya başladığım eskilerin masallarının aslında eskiler hakkında olmayabileceğine dair farkındalığın bir diğer tezahürü. Şimdi birisi çıkıp “E, zaten bu anlatılar ibret alınsın, ders çıkarılsın diye anlatılıyor.” diyebilir (ki haklıdır, hakkıdır da) fakat okunan ya da dinlenen sözlerden ders çıkarmak yalnızca evrensel değerleri öven birkaç cümle ile ilişkilendirmekten ibaret değildir bence. Yaşanılanlar ve yaşayanların hayal edebildiği şeyler birer anı veya kurgudan daha fazlasıdır. Esasında onlar, parçası olduğumuz gerçeklikten aksetmiştir. O iğrenerek baktığımız yalaka müdür tiplemesi, imrenerek baktığımız yetkililerden; doğruyu gören ve göstermeye çalışan o kahraman tiplemesi de “ağzımızın tadı kaçmasın” diye uzaklaştığımız, görmezden geldiğimiz kişilerden; o krala destek sloganlarını atanlar, birilerini ancak ima(yı) ima ederek eleştirebilenlerden pek de farklı değiller aslında. Kurgu ile gerçek (!) hayat arasındaki benzerlikler elbette bu oyunla sınırlı değil. Birçok olay olur ki -ardından- kişi gayet iyi bildiği bir atasözünü veya ezbere bildiği bir şiiri veyahut kutsal kitaptan bir ayeti daha yeni anladığını fark eder belki de yeniden anlar. Anlatıların gerçekle ilişkisi safi tesadüf değildir. Çünkü özünde bütün insanlar aynıdır. Her ne kadar bin bir farklı yapay sınıflandırma ile kişi kendisini ötekilerden ayırsa da duyguları ve karar alma süreçleri bakımından bütün insanlarla aynı sınıftadır. Farkına vardığımız hiçbir şey yoktur ki bizden önce onun farkına varan kimse olmasın. Eğer ki aynı öze sahip binlerce nesil var olduysa; bugünün, dünün tekrarı olmama gibi bir ihtimali olamazdı zaten. Kişioğlu bir kez bunun farkına vardı mı, eskileri okurken okuduklarının sadece meşhur bir bilginin sözleri değil aynı zamanda kendi yaşamının bir yorumu (adeta bir temsili) olduğunu düşünmeye başlar (herkes özünde bir diğerinin aynısıysa bu konuda da benimle aynı şekilde davranacaktır, yoksa…). Peki ya fark etmezlerse… İşte o zaman kitap yüklü eşeğe benzerler. Hani derler ya “dediğini yap, yaptığını yapma” diye, bu söz onlar hakkında söylenmiştir. Öyleleri vardır ki en ibretli kıssaları ezbere bilirler, koca koca cemaatleri gözyaşlarına boğacak nutuklar atmaya da yetkindirler fakat anlattıklarının eskilerin masallarından ibaret olduğu sanısı zihinlerine öyle bir nüfuz etmiştir ki ağızlarından çıkan kelimelerin kendilerini tasvir ettiğinden bihaberdir. Sözün özü; kişi okuduğu yazıda kendini görmüyor, dinlediği vaazlarda kendini duymuyor dahası kıza söylenen lafın gerçekten de kıza söylendiğini düşünüyorsa, er ya da geç, hiçbir şey bilmediği gerçeğiyle yüzleşmelidir. Görsel Kaynakça “77. Şube.” Tiyatrolar, tiyatrolar.com.tr/tiyatro/77-sube.Burçin KÜÇÜKKARADUMAN 21201599 TURK 102-11 Ahmet KAYA THE LAST WORD: PERFECT SENSE YAŞANABİLECEK EN KÖTÜ SON Türkçe’ye ‘‘ Yeryüzündeki Son Aşk ’’ olarak çevrilse de aslında ‘‘ Perfect Sense ’’ aşktan çok daha fazlasını barındıran bir filmdir. 2011 yapımı, başrollerini Eva Green ve Ewan McGregor’un paylaştığı film farklı senaryosuyla dikkat çekici bir yapıt olmuş. İnsanı derinden etkileyebilecek önemli noktalara sahip filmin konusu tüm dünyada hızla yayılmaya başlayan bir salgın hastalığın yarattığı kaos ortamında yeşeren bir aşktır. İnsanların birer birer duyularını kaybetmesine neden olan salgın hastalık yüzünden bu aşkı yaşamak elbette kolay olmayacaktır. Filmin en çok etkileyen kısmı ise şüphesiz insanların her bir duyuyu kaybetmeden önce açığa çıkan krizler ve kaybedilen duyuya karşı oluşan o müthiş açlık hissi . Bu krizler daha da çarpıcı hale getiriyor yaşananları. İnsanlar önce koku duyularını kaybediyorlar. Kaybetmeden önce ise derin bir hüzün yaşıyorlar çünkü kokunun hafıza ile bağlantısı vardır bu yüzden tanıdık insanlar artık yabancı gelmektedir insanalara , onları anımsayamamaktadırlar. Daha sonra tat duyularını kaybeder insanlar. Öncesinde yaşanan kriz yine dehşet vericidir. İnsanlar çılgın gibi yemeklere saldırıp, tabiri caizse önlerine ne çıkarsa , yenilebilir veya yenilemez, yiyorlar, son kez yiyorlarmış gibi her şeyin tadına bakıyorlar. Ama her duyu yitiminde insanlar daha azıyla varolmaya, yaşamaya çalışıyor. Bir kriz daha ve sonra işitme duyusu gidiyor, son olarak ise görme duyusu. Görme duyusunu yitirmeden önce son bir kez sevdiklerini görmek, sevgilerini göstermek istiyorlar ve sonrası karanlık. Dokunmak hariç her şey yitip gidiyor. Hariç, çünkü insan her duyu kaybına bir şekilde adapte oluyor, fakat dokunma duyusunun yerine konabilecek, onu tolere edebilecek bir şey yoktur. Yazarından da bu sebepten dolayı filmi bu aşamada sonlandırdığı kanısına kapılıyorum. Peki siz duyularınızı kaybedeceğinizi bilseydiniz ne yapardınız ? Hepsini de değil bir tanesini bile kaybedeceğini bilseniz ? Mesela tat alma duyunuzu kaybetseniz ? Bir sabundan aldığınız tatla, lüks bir restaurantta yediğiniz yemeğin tatlarında hiçbir fark olmayacaktır artık. Ya da işitme duyunuzu kaybetseniz ? Söylenilen söz iyi ya da kötü olsun artık bir önemi kalmayacaktır. Sizin algıladığınız hiçbir şey olacaktır. Veyahut görme duyunuzu kaybetseniz ? Tamamen karanlık bir dünya, ne renk var ne şekiller. Bizi nelerin beklediğini bilemeyeceğimiz bir dünya. Yaşaması ne kadar zor değil mi? Ama her şeye rağmen hayat devam edecektir. Bir duyuyu kaybettiğimizde diğerine daha sıkı sarılırız. Fakat filmde işler o kadar da kolay değildir. Her bir duyu sırasıyla yitip gitmektedir. En acı kayıplarımız gerçekte duyularımızla ilişkilidir. Yaşanılan krizlerin şiddetinin de bu denli fazla olması bu nedenden olsa gerek. Fakat duyular kaybedilse de duygular, hissedilenler kaybolup gitmez. Öylesine ince eleyip sık dokunarak hazırlanmış bir film ki '' Perfect Tense '' insanlığın en büyük korkusu olan, en can alıcı durumu olan duyu kaybetiminden sonra, ne olursa olsun hayatı yaşama isteğinin ne kadar da büyük olduğunu gösterir. Bu olaylar yaşanırken, duygu gibi insanı yaşam mücadelesinde diri tutan bir ruhani olayın da sık sık altını çizmek istediğini farkedebiliriz. Düşünebiliyor musunuz? Tüm duyularınızı kaybetmişsiniz, fakat duygularınızda yer edinen kişi veya kişilerin, o duygularınızdan yok olmaması için tüm benliğinizle yaşam mücadelesi veriyorsunuz. Böylelikle yitirilmiş tüm duyularına rağmen, duygularımızı kaybetmeyeceğimizi anlayabiliyoruz. Kısaca film farklı konusu ve aktarım şekliyle insanı derinden etkileyen bir filmdir. Derinden etkilemesinin nedeni duyularımızı kaybettikten sonra yaşanılan acılar ile duyulara sahip olduğumuz şu anlardaki güzelliğin farkından dolayı bana göre. İzledikten sonra insana hayatını tekrardan değerlendirmesi gerektiğini anlatan, hayatında sıradan saydığı şeylerin ne denli önemli olduğunu gösteren özetle anlam katabilecek etkileyici bir senaryoya sahiptir. ‘‘ Perfect Sense ’’ aslında insanı izlediğinde korkuya düşüren bir filmdir çünkü olabilecek en kötü sonu gösterir bize. Yaşadığımız anın, aldığımız tadın, işittiğimiz seslerin önemini ve güzelliğini farketirir. Diğer ‘son’u anlatan filmler ile karşılaştırma yapıldığında orijinalliğini dikkat çekici buldum. Farklı bir penceren hayata baktırıyor insana. İzlenmesini önereceğim filmlerden birisidir. BEYAZ SADECE BİR RENK DEĞİLDİR Bir renk olmak isteseydim tercihimi beyazdan yana kullanırdım. Saf, temiz, masum ve önyargıları yok. Hepimizin olması gerektiği ancak bir türlü başaramadığı gibi… Üzerine hiçbir şey yazılmamış bir kâğıt düşünün, bembeyaz bir sayfa. Hani hep deriz ya “Kendime yepyeni bir sayfa açacağım” diye, öyle işte. Her insan doğduğunda beyaz bir sayfadır aslında. Sonradan kirlenir, yıpranır. O bembeyaz sayfanın üzerine yazılan her şey insanın tecrübeleridir aslında, acılarıdır, mutluluklarıdır, kısacası yaşadıklarıdır. Beyaz sadece bir renk değildir. Masumluğu, saflığı, temizliği temsil eder. Beyaz bir kıyafet giydiğimiz zaman kirlenmemesi ya da toz olmaması için dikkat ettiğimiz kadar düşüncelerimizin kirlenmemesi için dikkat etmiyoruz ya da başkalarının düşüncelerini kirletmemek için… Bebekler doğduklarında hiçbir şeyin farkında değillerdir. Nasıl yetiştirilirlerse davranışları ve düşünceleri de ileride öyle şekillenir. Örneğin bir insan çocukken ırkçılığın ne olduğunu bilmez, bilemez sonradan öğrenir. Belki ailesi tarafından, belki de yaşadığı çevre tarafından öyle olmaya zorlanabilir, ırkçılık ona dayatılmasa bile, eğer yaşadığı çevrede bu tür davranışlar ya da eğilimler mevcutsa ister istemez çevresinden etkilenip, o davranışları örnek alabilir. Daha sonra bunu kendine alışkanlık edinir ve ileride değiştiremez. İşte dünyadaki tüm kötü duyguların ilk başlangıç noktası böyledir. Kimi zaman çocukken geçirilen bir travma, kimi zaman da aile baskısı ile edinilen alışkanlıkların etkisi olur. Hepsinin ortak noktası kişinin öyle olmak istediği için yaptıkları değil, öyle olmaya zorlandığı için yapmak zorunda kaldıklarıdır. Kimi insanlar hep beyaz kalır, kimi insanlar da sonradan simsiyah olur. “Her insan kendi içinde bir oda taşır.” demiş Franz Kafka. Bu odayı nasıl doldurmamız gerektiğini biliriz belki ancak doğru mu yoksa yanlış mı doldurduğumuzu ancak yaşayarak öğreniriz. Her beyazın içerisinde bir siyah, her siyahın içerisinde de bir beyaz vardır. İnsanların yaşadıkları tecrübeler o kadar da acımasız değillerdir. İnsanlara hayatta iyiliği de kötülüğü de gösterirler. Bu yüzden hiç kimse tamamen kötü ya da tamamen iyi değildir. Kusursuz insan olmadığı gibi tamamen kusurlu bir insan da yoktur. Önemli olan hangi tarafa daha yakın olmak istediğimizdir. Önümüzdeki beyaz sayfa aslında biziz fakat o sayfa asla bembeyaz kalmayacak. Onu bir şekilde doldurmak zorundayız. İster karalayarak, ister resim çizerek, ister güzel şeyler yazarak. Tamamen bize kalmış. Her zaman, kendimizi hissettiğimiz ya da olmak istediğimiz gibi yaşayamayız. Hayat bizi istemediğimiz seçimler yapmak zorunda bırakabilir. İstemediğimiz gibi davranmak zorunda kalabiliriz. Peki, bunlar bizi kötü yapar mı? Kant’ın felsefesinde olduğu gibi sadece niyet mi önemlidir, yoksa yaptığımız eylemler mi geçerlidir? Bu soruların cevabı kişiden kişiye değişir ancak bana göre her ikisinin de önemi vardır. Farklı durumlarda farklı davranmak gerekebilir, demek istediğim karşılaştığımız olaylara ve sonuçlarına bağlıdır bu yüzden kesin bir şey söylemek mümkün değildir. Yaptığımız kötülükleri sonradan telafi etmek her ne kadar mümkünse, yaptığımız iyilikleri sonradan berbat etmek de o kadar mümkündür. Önemli olan ne kadar istikrarlı davrandığımız ve kendimize edindiğimiz hayat felsefesidir. Burada en önemli nokta şu ki, kötülüklerin çok olduğu bir yerde iyilikler zamanla kaybolur ancak iyiliğin çok olduğu bir yeri tek bir kötülük bile bozabilir. Örneğin, bir kova siyah boyanın içerisine bir damla beyaz boya attığımızı düşünelim, renkte bir değişme olur mu? Olmaz. Hatta bir kova beyaz boya bile atsak kovadaki siyah boya ancak griye çalar. Diğer taraftan, bir kova beyaz boyanın içerisine bir damla siyah boya atsak bile o beyaz renk hemen bozulur. İnsanlar da böyledir, içlerinde ne kadar iyilik olursa olsun bir kere kötülük düştüğü zaman, kurtulması gerçekten çok zor olur. Dünyada tüm insanlığa yeten bir tane Şeytan var sonuçta değil mi? Oysa bir sürü iyi insan olmasına rağmen onunla baş edemiyoruz. Hiçbir renk kalıcı değildir, kalıcı olan tek şey yaptıklarımızdır… Mustafa Ekrem YILMAZ Fatih Görücü 21301712 OLAĞAN İNSANLIK DURUMLARI Herkesin acı veya tatlı bir hayat hikâyesi var. Ömürler zaman düzleminde tüketilirken öyküleşen bu süreç tarafsız bir otorite tarafından derinlemesine incelendiğinde kişilerin aslında kaderlerini kendilerinin seçmediklerini, sürecin bir şekilde bireyleri bulundukları konuma getirdiklerini görebiliriz. Yörüngenin içindeyiz ama yörüngeyi yaratan ve koordinasyonu sağlayan kudret sahibi biz değiliz. Gariptir ki bizler yalnızca birer uzvu olduğumuz bu hikayeleri başrol oyuncuları olarak sahiplenirken, kendimizin dışındakileri yan karakter olarak görür ve kendi payımızı hep gözümüzde büyütürüz. Olduğum kişi oluşuma her zaman şaşırmışımdır. Yani ben olmak, birey olmak ve dahası kimliğimi ifade etmekte kullandığım birçok sıfatla beraber kendimi isimlendirmek garip bir tutum. Okuduğum okulun değerli öğrencisi, ebeveynlerimin sevgili evladı, yeğenlerimin kocaman dayısı, Türkiye Cumhuriyeti’nin sadık vatandaşı, ablalarımın küçük kardeşi, işverenimin verimsiz çalışanı ve dahası olmak sadece başka kurum ya da bireylerin beni nitelendirişi oluyor aslında. Bu tanımlar beni bu kurum ve kişilerin gözünde olduğumu zannettikleri kişi yaparken, annem babam olmasaydı bir evlat ya da kız kardeşlerim evlenip çocuk sahibi olmasaydı dayı olamayacak olmam hayret vericidir. Ezici, yıkıcı bir şey bu. Ezici şey, tüm bunlar olmadan aslında ben kimdim ya da olmasaydılar ne olacaktım soruları sahip olduğum her şeyi benden koparıp alabilecek güce sahipler. Toplumun belli bir konumunda hayatımıza devam ederken, öyle olduğunun pek farkında olmasak da beklentilerimizi ve arzularımızı işte bu sahip olduğumuzu düşündüğümüz kimliğe göre şekillendiririz ve bunun yanında bize bahşedilen demek daha mı uygun olur sorusunu sizlere emanet ediyorum. Zengin bir insan ile fakir bir insanın aynı konforda yaşamak istemeyeceği örneği gibi, romantik kişi ile rasyonel bireyin de başkaları tarafından kendilerine yapılacak muamele yani davranış beklentisi, biçimi farklı olur. Bu sahiplikler ya da bahşedilmişlikler normlarımızı, başka bir deyişle kişilere karşı beklenti ölçütlerimizi belirler. Budur işte topluluklar için normal adıyla tabir edilen tanımını yaratan ve tabii ki yine aynı nosyonu diğerlerinin anlayışında garip kılan. Bir öykücü olsak, kendi hikâyemizi yazacak olsak toplumu, kurumları, aileleri veya bunların hepsinin çekirdeği insanı ve onun normalliğini nasıl anlatabiliriz? Olağandır ki her anlatıcı farklı bir dile sahiptir. Edebiyat tarihinde birçok yönelim ve tür mevcutken, tasarladığımız tanımın tek bir sonuca varması, bütün ifadelerin izahatı olması imkânsızdır lakin normali bize başkalarının algısından süzerek anlatması için Tomris Uyar’ın kapısını çalabiliriz. Edebiyat tarihine birçok eser kazandırmış bu güzide yazarımızın İpek ve Bakır isimli yapıtını okurken her şey o kadar normaldi ki bir süre sonra okuduğum şeyin öykü kitabı olduğunu dahi unuttum. Daha önce karşılaştığımız, belki karşılaşmaktan keyif aldığımız veya yadırgadığımız her durumun hayattaki en sıradan şey olduğunu anlamak için okumaya devam ettim. Geceleri ne yaptığını bilmediğimiz ve belki öğrendiğimizde saçma sapan bulduğumuz yaşlıları henüz yaşlanmadan, sevgilisiyle evlenme düşleri kuran genç kızların gelinlik hayallerini bir damatlık içine girmeden, çocuğunu çekiştiren annelerin hesabını baba olmadan, kavgası eksik olmayan ailelerin yine de umarsızca devam eden birlikteliklerini sorgulamadan anladığımı hissettim ve satırların arasında gezinmeyi sürdürdüm. Küsmelerin, kızmaların, sevinmelerin, üzülmelerin ve fazlası olmanın öyküleriydi bunlar. Hepimiz belki de sadece bu insanlardan biriyizdir ya da en azından bir tanesini yadırgamış, tuhaf karşılamış, olmazlar listesinde varsaymışızdır. Bizim yaşanmış olan için içimizde beslediğimiz pişmanlık, yaşanılmakta olan için haykırdığımız itiraz ve yaşanılması olumsal gelecek için kalbimizde beslediğimiz umut herkesin fıtratında o kadar aynıdır ki kendimizi yan karakter olarak gördüğümüz yakınlarımızın yerine koyduğumuzda ancak her olan biteni normal olarak kabul edebilecektik. Bundan önce de aynıydık, bundan sonra da farklılaşmayacağız. Yaşamak Sevmektir Kaç kişi bastırılmış duygularının altında ezilip kalmıştır acaba? Ya da kaç kişi bu duygulardan ka-çamayıp onların esiri olmuştur? Kendimize yüklediğimiz sorumlulukların aslında çok fazla olduğu-nu ve bunları yapamama korkusu ile her gün günümüze başladığımızı kaç kişi farketmiştir? Haya-tımın hemen hemen her dakikasında bu sorumlulukları gerçekleştiremeyecek gibi hissedip, kendi kendime baskı kuruyorum. Aslında kimsenin herhangi bir konuda benden beklentisi olmamalı ve yoktur da ama ben varmışcasına her gün daha da çıkmaz bir uğraşa büründürüyorum bu tecrübesiz bedenimi. Böyle olmaması gerektiği halde kaçamıyorum bazı durumlardan, elimde değil, kontrol edemiyorum. Aldatmak kitabını okuduğum zaman kendimi yeterince ayrıcaklı bir hayata sahip olan ancak bunun değerini bir türlü anlamamakta ısrar eden Linda karakteri ile özleştirdim. İstediklerinin hepsi önün-de, istemediklerinin hepsi arkasında ama neden hala mutlu değil ? Sadece bu karakter için değil, insanoğlu içinde bu geçerli aslında. Herkes elindeki ile çok tatmin edici bir hayat yaşayacakken hep gözü kendisinden bir adım ileride olanlarda, hep daha fazlasını istiyor, tıpkı Linda karakteri gibi, benim gibi, insanoğlu gibi. Belki de bu bencilliğin tek sebebi sevgisizliktir, o sevgiyi karşı tarafa aktaramamak, onu hissettire-memektir. Sürekli kıyaslar içerisinde boğuluyoruz adeta. Küçüklüğümüzden beri ailemiz bir dedi-ğimizi iki etmemek için çabalayıp dururlardı. O zamanlardan anladık ki ufak bir gözyaşının, küçük bir gülümsemenin veya sevgi dolu bakışın çözemeyeceği bir şey yok. Linda karakteri ile ortak yönlerimizin yanı sıra ortak olmayan da yönlerimiz ziyadesiyle fazla. Bir insanın kendini kontrol edememesinden dolayı ilaca başlayacak kadar depresif bir ruh halinin var olabileceğine inanmıyorum, inanmak istemiyorum, belki de daha çok küçük olduğum içindir. İnsa-nın psikolojik durumunun tamamen kendi zihninde bittiğine inanıyorum ve bu yaşıma kadar en de-rin yaralarıma böyle kabuk bağlatmayı başardım, kanasa da tekrar ve tekrar kabuk bağladılar. Bu karakter de farklı olan tek şey, yaşadığını hissetmemekti ve bunu her istediğini yaparak, kimsenin ona karışmamasını bekleyerek gerçekleştirmek istedi ancak aldandı. Hayat onu aldattı. Bu hayatta en karanlık geceler bile gündüz olabiliyor iken çözülemeyecek bir sorun yoktur. Kendini tanımak, benimsemek ve farkında olmak en önemli unsurlardır şu hayatta başarılı ve mutlu olmak için. İlk önce kendimizi ikna ettiğimizde kabullenir, ilk önce kendimizi farkında olduğumuz-da yolumuzu çizebilecek duruma geliriz. Bazen kendimizi kaybederiz ki daha iyi bir çıkış yolu bu-lalım diye ama yine de elimizde olmalıdır her şey. Linda karakteri de kendini kaybetti, yeniden keş-fetmek için ancak bulması çok uzun sürdü. Hepimizin hemen hemen her günkü rutini aynıdır, buna Linda’da dahil. Bu klasik rutinden hiçbir zaman dışarı çıkamayacağız gibi geliyor bazen insanlara, daha doğrusu çıkmamalıyız gibi. İşte bu klasik çemberi aslında çizeninde, yeniden daha da büyük bir hale getirebilecek olanın da, hayatı ya-şayan yani kendimiz olduğunu farkedince her şey değişmeye başlıyor bizim için. Linda karakteri de bunu yapmayı kitabın sonlarına doğru başarıyor. “Hayata, duyduğum sevginin her şeyden daha güç-lü olduğunu farkettim.” (sayfa 266) Aslında bu kitapta başından sonuna kadar Linda karakterinin bastırılmış duygularının ve yüklü so-rumluluklar ile dolu hayatını kabul etme aşaması okuyucuya aktarılmıştır. Her insanın böyle zaman-ları, korkuları ve yüzleşmeleri olmuştur ve olacaktır. Linda karakteri gibi herkes bir gün yaşadığı hayattan mutlu, tatmin ve huzur dolu olacaktır, ben de buna dahil olmak üzere. Önemli olan tek şey bu dünyada sevgiyi öğrenmektir, öğrenebilmektir çünkü aslında en büyük ihtiyacımızdır. Kaynakça Cohelho, Paulo “Aldatmak” İYİ Kİ Kitaplar... Yaşamın insana getirdiği sürekli bir telaş içinde olma durumundan kaçmanın en güzel yollarından biri insanın kendini bambaşka öykülerin içinde bulması ya da başkalarının yaşamını yaşamaktır bana göre. Bana bu düşünceleri yeniden anımsatan bir okul çıkışımda uğradığım bir kitap fuarıydı. Kendimi günlerce aç susuz bir biçimde sokakta yaşayıp da çok zengin bir sofrada bulmuş gibi hissettim. Bütün kitaplara dokunmak, hepsinin sayfalarını karıştırmak istiyordum. Ne var ki içinde bulunmaktan aslında hiç hoşlanmadığım zorunluluklar nedeniyle zamanında yerine getirmem gereken ve aksatamayacağım yığınla yükümlülüklerimin olması, istediğim kitabı istediğim zamanda okumama engel olmuştur. On dokuz yaşındaydım ve ben, babamın mutlaka okumalısın dediği Oğuz Atay'ın tek bir kitabını bile okumaya fırsat bulamamıştım. “Fırsat bulamadım.” cümlesini her kurduğumda kendime olan saygımı yitiriyor, içimi bir suçluluk duygusu kaplıyordu. Bunu söylememle birlikte Oğuz Atay'ın tek hikâye kitabı olan “Korkuyu Beklerken”i karıştırırken buldum kendimi. Kitaplar arasında kaybolmaktan korkarak aradığını bulmuş olmanın sevinciyle âdeta kendimi dışarı attım. Bir an önce eve ulaşıp başlamalıydım okumaya, girmeliydim başka yaşamların içine, kaçmalıydım kendime ait yaşamdan. Ancak okumaya başlayınca kitabın içinde yer alan bir öykünün içimde küllendiğini sandığım hüznümü alevlendireceği, bana içimi dökebileceğim bir yazı kaleme alma fırsatı yaratacağı aklımın ucundan dahi geçmemişti. Meğer Oğuz Atay'ın babasıyla ilgili içinde biriktirdiği ne çok şey varmış. Onlarca keşkesi, yakınması ama diğer yandan da tüm olumsuzluklara rağmen babasına duyduğu uçsuz bucaksız bir özlem. Bu içten mektup bana yaklaşık üç yıl öncesinde kimi ve de neleri yitirdiğimi anımsattı. İçime gömdüğüm acıyı, kahredici pişmanlığı bir anda ortaya çıkardı, beni onlarla bir ölçüde yüzleşmeye itti. Evet, kararımı vermiştim, yazacaktım, bu benim için farklı bir fırsattı. Oğuz Atay'dan tek farkım, bir yakınımla değil de yalnızca kendi kendimle hesaplaşacak olmamdı. Tam üç yıl önce hiç beklemediğim bir anda babaannemi kaybetmiştim. Trafik kazası meydana gelmesinin imkânsız olduğu bir yerde meydana gelen bir kazaydı onu aramızdan koparan. Gözünden sakındığı kızlarıyla beraber doğup büyüdüğü, pınarlarından kana kana su içtiği, taşına toprağına âşık olduğu köyüne, erken yitirdiği ama hâlâ taparcasına sevdiği eşinin mezarını ziyarete gidiyordu her yaz olduğu gibi. Oysaki o gün aslında ebedi yolculuğuna, Mustafa dedeme kavuşma günüymüş. On altı yaşımdaydım ve aklımın yettiğinden beri babaannem köyüne, oradaki evine çağırırdı beni hep. Ancak ben onun bu isteğini ölümünden bir yıl sonra gerçekleştirebilmiştim. Umarım beni görmüştür desem de içimden, bu cümle beni asla ve asla rahatlatmıyordu. İyi bir meslek sahibi olmak için iyi eğitim almak, kendini geliştirmek için durmadan koşuşturmak ... Hayatım hâlâ bu kısır döngüyle geçiyor. Ne acı ki ben biricik babaannemi tanıyamadan, onun tek bir dileğini bile yerine getiremeden o bu telaş içinde yaşamımdan sessizce çıkıp gitmişti. Sözlerinden ikisini çok iyi anımsarım: “Önce diploma sahibi olmalısınız” der, sonra ise birincisiyle çelişik gördüğüm ikinci sözü gelirdi ara vermeden, “Çok okumak da iyi değil, aslında.”. İkinci sözüne hep gülüp geçerdim o hayattayken, şimdiyse gözlerim dolup dolup taşıyor. O zamanlar okumanın çok önemli olduğuna inanan babaannemin bu çelişik cümleyle ne demek istediğini kavramakta güçlük çekerdim. “Diploma sahibi olmak ama çok okumamak”. Oysa bu cümle bizim iyi öğrenci olmamızla övünen ancak derse çok zaman ayırdığımızdan bizi sınırlı zamanlarda görmek zorunda kalan, bu durumdan ise pek hoşnut olmayan, çok özlediğini dolaylı bir biçimde anlatan “Birlikte daha fazla zaman geçirelim.” çığlığından başka bir anlama gelmiyormuş meğer. O çok haklıymış. Kendime kızdığım konu babaannemi çok ama çok sevmeme rağmen ona bunu yansıtamamış olmak, onun çok uzağında kalmak, onu göremediği başarılarımla gururlandıramadan, hatırını bile doğru dürüst soramadan yitirmek. O hayattayken onunla hep kesintili bir ilişkimin olması beni şu an inanılmaz derecede üzüyor. “Fırsat bulamamak ...” Babaannemi son görüşüm doğum günümdeydi. O bu günümde beni mutlu edebilmek, bana sürpriz yapabilmek için pasta almış ve asansörü olmayan bir apartmanın dördüncü katındaki evimize hiç söylenmeden merdivenlerden bastonuyla ağır ağır çıkıp o dünyalar tatlısı gülümsemesiyle zilimizi çalıp bana sarılmıştı. Kendimi affedemiyorum, affetmeyeceğim de. Bir daha sevdiklerime asla bunu yapmayacağım, sonradan keşkeler içinde boğulmamak adına. Şimdi umuyorum ki son keşkemi bu yazımda kullanacağım ve yaşamımın bundan sonraki bölümünde bu sözcüğü asla kullanmayacağım. Beni bir yerlerden görüyorsan beni duy lütfen babaanne! Tıpkı Oğuz Atay'ın kitabını okumayı ertelemediğim gibi artık sevdiklerimle güzel anlar biriktirmeyi de ertelemiyorum. Aslında ihmal edilmemeyi en çok hak eden sen olsan da sana yaptığım haksızlığı bir daha hiç kimseye yapmayacağım. İnan bana bu pişmanlığa, hataya, bunların gerçek olmasına bir daha izin vermeyeceğim. “Keşke” bu gerçeği kavramamın sebebi seni kaybetmek olmasaydı. Artık kendimle hesaplaşmamı bitirdim hem de “ertelemek”ten vazgeçerek. Kim bilebilirdi ki, belki de ilk defa “iş, güç, koşuşturma”yı bahane etmeyip Oğuz Atay'ın bir kitabını okuyup hedeflerimden birini gerçekleştirirken babaannemi yitirmemle birlikte en ağırını yaşadığım olumsuz bir tutumumu yaşamımdan koparıp atabileceğimi. Teşekkürler babaanne, teşekkürler Oğuz Atay, yaşamımda “keşke” devrini kapatıp “iyi ki” devrini başlattığınız için. AYSİMA KARAHAN MUMSU ŞEYLER Çevrenizden sıkıldınız. Yapmayı sevdiğiniz şeylerden, belki de yapmak zorunda kaldığınız şeylerden… Bütünüyle hayatınızdan sıkıldınız hatta. Kendinizden bile… Sonra bir yere gireceksiniz ve hayatınızı, kendinizi en baştan şekillendirebileceksiniz. Düşünün, doğum günlerinde o mumlara hayatlarındaki bütün acıların, sevinçlerin, yıkılışların, tekrar ayağa kalkışların hırsını çıkarırcasına üfleyen o insanları. Bir de o zavallı, masum mumları düşünün. Bir sene daha yaşlanan insanlar fısıldarken dileklerini mumlara, çok da bir şey istemiyorlar aslında. Alt tarafı yaşamları baştan aşağı değişsin, hayalleri gerçekleşsin, kusursuz hayatlarının kusursuz neferleri olsunlar. Yanlış anlaşılmasın, bunları kendimizden istemiyoruz, muma fısıldıyoruz. Ertesi gün unutuyoruz, o ayrı. E unutunca da üzerinde pek çalışamıyoruz hâliyle. Zaten o yüzden mumla paylaşıyoruz dileklerimizi. Keramet bizde değil ki, mumda(!) Çok isterdiniz değil mi bir yere girip hayatınıza sihirli bir değnek değdirmeyi? Bence de efsane olurdu. Zaten sadece efsane olabiliyor sanırım. Bir de sosyolojik bilimkurgu olabiliyormuş. Seran Demiral’ın Hayat Üretim Merkezi burası dostlar, hoş geldiniz! Hayatla kitabı biraz ilişkilendirdik ya, işte şimdi başlıyoruz üretime. Ama üretimin evveliyatı da var, onu atlamayalım. Bu yüzden kitap üç ana başlığa ayrılmış zaten. İlki üretimden öncesini, ikincisi üretimi ve sonuncusu üretimden elde ettiğimiz yeni hayatları konu alıyor. Devamında kitabın karakterlerinden teker teker bahsetmeye gerek yok bence, çünkü her birimizin aklından geçen bu senaryoda hepimiz birer karakteriz zaten. Peki bizim hangi aşamada olduğumuza nasıl karar vereceğiz? Kesin bir sınırı olmamakla beraber, basitçe çocukluğumuzu ve gençliğimizin büyük bir bölümünü kitabın “Gerçek Zamanda Hayatlar“ kısmında düşünebiliriz. Bu gerçek zaman olarak geçen sürede ne yapıyoruz? Büyüyoruz. Sahip olduğumuzdan daha da fazlasını, daha da güzelini, en yenisini görüyoruz büyürken. Başkalarının sahip olduğu, bizim olamadığımız şeyleri deli gibi kıskanıyor ama çaktırmıyoruz. Başkalarına çaktıramayınca da işte senede bir mumlara fısıldıyoruz “Benim de olsun“ diye. Hayalini kuruyoruz rüyalarımızı süsleyen hayatların, bu sefer de “Ah bir fırsatım olsa“ diyoruz. Fırsatın mı oldu? Al işte sana ikinci aşama, ikinci bölüm: “Hayatın Üretimi“. Belki gençliğimizin son demlerindeyiz, belki de tam bir yetişkin… Gerçi hayat üretmenin yaşı yok ki. Beş yaşında piyano çalmaya başlayıp kariyerine, hayatına, kendisine yön verebilen de var; altmış beş yaşında öyle bir şey yapıp yönünü daha mutlu olduğu bir yöne çevirebilen de. Artık gün, hünerleri gösterme günüdür. Kim daha iyisini üretirse, son bölümde o kadar hayallerine yaklaşmış olur. Son bölümün adı “Yeni Zamanda Hayatlar“. Buradakilere de orta yaşlı mı desem yoksa yaşını almış mı emin değilim. Gerçi yine kesin bir şey söyleyemeyiz. Ne kadar erken girebilirsen üretime o kadar erken çıkarsın, beş ve altmış beş yaş örneği misali. Ürettiğin hayatın artık sefasını sürebilirsin. Ya istediğin gibi üretemezsen? O zaman seni sefa sürmek değil cefa çekmek bekliyor olabilir. Olabilir derken? Kesin konuşmayı sevmediğimi anlamışsınızdır zaten. Sizi hayal kırıklığına uğratacak olabilirim ama en başında da dediğim gibi böyle bir merkez yalnızca efsanelerde olabilir ya da bilimkurgularda. Ama size bir sır vereyim mi? Aslında tek bir merkez yok, dünya nüfusu kadar hayat üretim merkezi var. Kimi başarılı, kimi ortalama, kimi de diğerlerine çok farklı gelen üreticiler… Önemli olan şey ise, hayat galesi ne ise ona uygun üretim yapan bu bin bir çeşit üreticinin, üretim için verdiği emek. Bu arada, doğum günlerinde mumları söndürürken ritüeli dileklerle taçlandırmak ya da yılbaşında kırmızı kıyafetlere bürünmek emeğe dahil değil arkadaşlar. Bunları da yapın, yapalım ama çalışarak hayatımızı üretme işini kendimize bırakalım. KAYNAKÇA Seran Demiral. Hayat Üretim Merkezi. İthaki Yayınları, 2015. Ahmet Akif Uğurtan Haydi Savaşalım İnsanlar daha belki üç beş kişilik topluluklardan oluştuğundan beri, Habil ve Kabil hikayesine göre düşünürsek daha ilk insanın çocuklarından beri savaşıyorlar. Savaşmak için sebep bazen kendini korumak bazen daha rahat bir yaşam sürmek amacıyla karşıdakinin imkanlarını ele geçirmek ya da ideolojisini her tarafa yaymak, herkese dayatmak oluyor. İnsan, durumu ne kadar iyi de olsa daha iyiye ulaşmak için ya da kötü bir haldeyse zaten kendini kötü durumdan kurtarmak için çabalar. Maalesef insan bu çabayı kendini geliştirmekten çok kolayına geldiğinden, diğerlerinin imkanlarını çalmak ya da yok etmek için kullanır ve savaşlar doğar. Aslında savaşmak için sebepler yazmakla bitmez. Genelleme yapmak da çok doğru gözükmüyor fakat birçok örneği olunca yapmadan da olmuyor. Savaş sebeplerini anlamak için toplumun rastgele iki bireyi arasında geçen kavgayı ya da tartışmayı gözlemlesek sanki insan savaşmak için evrimleşmiş ya da yaratılmış. Çünkü birinin istediğini diğeri istemiyor ve bu tarz küçük veya büyük o kadar çok anlaşmazlık var ki savaşın olmadığı, barış dolu bir dünya düşünemiyorum. Herkes iyi niyetli olsa bile bir anlaşmazlık ve sonucunda kavga çıkıyor. İnternette paylaşılan ve herkesin gülüp kiminin dalga geçtiği, belki aptalca bulduğu Nihat Hatipoğlu'na televizyon programında sorulan bir soru var: " Sevdiğime kavuşmak için dua ediyorum, o da kendi sevdiğine kavuşmak için dua ediyor, kimin duası kabul olur?". Hadi bakalım, çık çıkabilirsen işin içinden. Bu soru örneği bile beni kavgasız bir dünyanın olmayacağını düşünmeye itiyor. Filmde kıyamet vakti gelmiş. Ölen ölene, geriye kalmışlar üç beş arkadaş. Son bir şans verilmiş belki akıllanırlar, iyi biri olurlar diye. Yine de bir sürü anlaşmazlık, kavga yaşanıyor, bencilce davranışlar görülüyor. Aralarından biri iyilik yapıp cennete kabul edildiğinde bile iki dakika daha iyi olamıyor ve yamyamlara yemek oluyor. Kavgasız, gürültüsüz, savaşsız olmuyor yani. İnsanlar çoğaldıkça ve toplumları oluşturdukça millet ruhu ortaya çıkıyor. Bana göre toplumun kendini korumak amaçlı bu millet ruhunu kullanması iyi olsa da millet ruhunun hiç olmaması daha az savaşa sebep olur. Çünkü millet çok sayıda insanı temsil ediyor ve iki insan arasındaki tartışma milletler arası boyuta yani birçok insanın ölümüne sebep oluyor. Birbirimizi aynı milletten olduğumuz için değil de insan olduğumuz için sevsek, tıpkı hala aralarında tartışmalar olsa bile düşman karşısında tüm milletin bütünleşip beraber savaşması, çalışması gibi. İnsanların bir düşmana karşı milletçe birleşmesi mantığından dolayı bilim-kurgu filmlerinde gördüğümüz gibi eğer uzaylı saldırısı riski ya da tüm insanlığı tehdit eden daha büyük bir tehlike olursa insanlar bir bütün olarak savunmaya, yardımlaşmaya başlıyorlar. Watchmen filminde Amerika'nın ve Rusya'nın başkentlerine atılan nükleer bombalar sayesinde dünya yeni bir dünya savaşının eşiğinden dönüp bombaları atan yeni tehlikeye karşı birleşme kararı almışlardır. Naruto isimli seride de Akatsuki adlı bir grup dünyadaki savaşları bitirmek amaçlı en büyük gücü elde ederek insanları bu güçle tehdit etmeye çalışıyor. Savaşları bitirmek için önerilen teori bile sürekli savaş halinde olmak çünkü başta da dediğim gibi insan sanki savaşmak için doğmuş. Film de dahil olmak üzere savaş ve tartışma sebepleri için bir sürü örnek görüyoruz. Benim düşünceme göre savaşlar asla bitmeyecek. Tabi böyle bir sonuca varmanın da faydası yok. Belki boş yere umutlanmayız. Hepimiz yine kendi hayatımıza devam edeceğiz. Haydi savaşalım! KAYNAKÇA Goldberg, Evan. This Is the End. 18 Ekim 2013. Film. Snyder, Zack. Watchmen. 6 Mart 2009. Film. Kishimoto, Masashi. Naruto: Shippuuden. 15 Şubat 2007. Eray ŞAHİN İlgi Çekebilme Sanatı Reklamları bir düşünün. Televizyonda, internette, sokaklardaki panolarda ve hatta telefonunuzda bile sizi rahat bırakmayan reklamları. Ne kadar ısrarcı olursa olsunlar, ilginizi çekemedikleri sürece okunmamaya, dinlenilmemeye ve en sonunda da kapatılmaya mahkumlar onlar. Ama durun, sırf bu reklamları hazırlamak için bile bir meslek var, reklam yazarlığı isminde. Bu da demek oluyor ki insanların ilgisini çekebilmek gerçekten zor bir iş. Hatta o kadar zor ki dolaylı olarak mesleği bile var bu işin. Tabii sadece reklamlar için değil, kitaplar, filmler, şarkılar ve kısacası akla gelen her şey için aynı bu durum. Ancak yaratıcılık ve doğallık üstesinden gelebilir bu zorlu işin. Kaynak: http://a1.files.airows.com/image/upload/c_fit,cs_srgb,dpr_1.0,q_80,w_620/MTI4OTk3MDg0Mzg3OTA2ODM0.jpg Yaratıcı olmadan ilgi çekebilmek mümkün değil maalesef. İnsanlar ilginç ve özgün fikirlerden etkileniyor artık. Mesela, okumaya başladığım ilk günden itibaren ilgimi "içine hapseden" bir kitaba, Ömür İklim Demir'in (2015) "Muhtelif Evhamlar Kitabı" adlı eserine danışılabilir ilgi çekici olma konusunda. Kitapta, "hafızasının köşesini kıvırmak" diye bir tabiri vardı yazarın. Bu tabir, hayatımda gördüğüm en yaratıcı ve anlamlı söz öbeğiydi. Beni o kadar heyecanlandırmıştı ki önceki sayfaları tekrar gözden geçirmeyi bile düşünmüştüm, bunun gibi bir söz öbeğini atladıysam diye. Sadece üç kelime olmasına rağmen içinde derin bir anlam vardı çünkü. Unutulmaması gereken bir anı, kaybedilmemesi gereken bir kitap sayfasına dönüştürebilecek nitelikte bir anlam. Sadece o anlık bir merak duygusu değil, kitabın sonuna kadar süren, her sayfayı derinlemesine inceleten bir merak duygusu uyandırmıştı bende. İşte, ilgi çekici olmak da bunu gerektiriyor, yaratıcı olmayı. Yaratıcılık, aslında zekanızın bir ürünü. Ne kadar yaratıcıysanız, o kadar umut vadediyorsunuz. Dolayısıyla, yaratıcılığınızla insanların dikkatini bir kere yakalamanız bile neler yapabileceğinizi kanıtlıyor, merak ettiriyor aslında. Yaptığınız işe önem verdiğinizi ve döktüğünüz “alın terini” gösteriyor çünkü. Öyleyse, yaratıcı olduğunuz sürece insanların ilgisini çekebilmek çok da zor değil. Doğal olmak da ilgi çekici olabilmenin elzem kurallarından. Doğal olduğunuz sürece insanların dikkatini üzerinize toplayıp kısa sürede çok şey aktarabilirsiniz onlara. "Muhtelif Evhamlar Kitabı" yine güzel bir örnek oluyor bu duruma. Kitapta kullanılan dilin doğallığı ve samimiyeti farkında olmadan kitaba bağlamıştı yine beni. Her gün kullandığım kelimelerin başka insanların ağzından da çıktığını görmek hoşuma gitmişti. Hepimiz az ya da çok birbirimize benziyoruz diye düşündürmüştü. İlgimi yakalayıp, düşüncelere çoktan daldırmıştı beni kısacası. Eğer süslü, resmi ve uzun olsalardı bu cümleler, yani doğallıktan uzak olsalardı, beni bir anda kitaptan soğutabilirlerdi. Yazarla benim arama mesafe koyup, samimiyetten uzak yaklaşımından dolayı ilgimi dağıtabilirdi. Öyleyse, doğal olmanız, hitap ettiğiniz kişinin de sizinle aynı hayatı paylaştığını kanıtlar bir yerde. Tıpkı yeni biriyle tanıştığınızda sorduğunuz "Nerelisiniz?" sorusundan sonra hemşehri olduğunuzu fark etmek gibi bir şeydir yani. O kişide kendi karakterinizi, kendi davranışlarınızı ve görüşlerinizi görmek, ona daha da samimi yaklaşmanızı sağlar. Öyleyse, ilgi çekebilmenin iki temel kuralı var, yaratıcılık ve doğallık. Önce yaratıcılığınızla karşınızdaki kişiyi etkileyin. Ne kadar zeki olduğunuzu kanıtlayın. Bu sayede ilgiyi yakalayacaksınız. Daha sonra, yakaladığınız ilgiyi sürdürmek için de doğal bir yaklaşım sergileyin. Kısa sürede kendinizi sevdirin ve ilgiyi üzerinizde tutun. Unutmayın, hepimizin dikkat çekebilmeye ihtiyacı var şu günlerde. İster istemez bir rekabet ortamının içindeyiz çünkü hepimiz. Eğitim alanında, iş alanında ve her an her yerde bu yöntemlerle ilgi çekici olup, ön plana çıkabiliriz.ÜLKEMİN BEŞ GÜZEL ŞEHRİ Ahmet Hamdi Tanpınar'ın "Beş Şehir" adlı deneme kitabını geçen ay okuma fırsatı yakaladım. Sıradan bir seyahat kitabı olduğu düşüncesiyle başlamak istemedim ama oda arkadaşımın ısrarı üzerine kütüphaneden aldım ve okudum. Kitaptaki beş şehrin mükemmel anlatılması ve bende yeni ufuklar oluşturması bana kitabı iyi ki almış okumuşum dedirtti. Kitabın konusunu kaybettiğimiz değerlerin arkasından hissettiğimiz hüzün ve yeniye ve yeniliklere karşı olan arzu oluşturmaktadır. Normalde bu iki duygu zıt duygular gibi görünebilir ama bu iki duygu sevgi çatısı altında birleştirilebilir. Tanpınar, kitabında Ankara, İstanbul, Erzurum, Konya ve Bursa'dan bahsetmiştir. Tanpınar'ın yaşamında tesadüfler ve güzel anılar oluşturan bu beş şehir, onun özgün edebi diliyle kaleme alınmıştır. Yazar kitabının her sayfasında şehrin coğrafyasından o şehirde yaşamış şahsiyetlere, sosyal hayatından tarihine kadar birçok detaya değinmiştir. Cumhuriyet döneminin en güzel şehirlerini ele alan bu kitap Tanpınar'ın aslında diğer kitaplarında da olduğu gibi tarih ve kültürün ortak bir paydada buluşturulması projesi gibidir. Çünkü bu şehirler Türk Devletleri'nde büyük yerler edinmiş, başkentlik yapmış şehirlerdir. Bu şehirler de kültürel açıdan, tarihi açıdan birçok özellik barındırır kendi içinde. Mimari gibi, edebiyat, sanat gibi... Selçuklu gibi, Osmanlı gibi... Ben de yazımın kalanında kitaptan okuduklarım ışığında bu güzide şehirlerimiz hakkındaki duygularımı söyleyeceğim. İlk olarak Konya'dan bahsetmek istiyorum. Konya benim için çok önemli bir şehir. Çocukluğumun 3 yılı geçti orda. En güzel çocukluk anılarımı Konya'da yaşadım ben. İlk Konya'da aşık oldum. Yazın sıcağında annemin balkondan su atmasıyla sevindim her seferinde. Konya mükemmeldir. Çünkü Konya bozkırın kalbidir. Kendini sineye çeken bir güzelliği vardır. O sıcağın ortasında çeşmeleri, gölgeleri ile çölde su bulan bedevi mutluluğu yaşatır insana. Mevlana'yla, Şems'le kültürel bir doygunluk yaşattırır. Selçuklu sultanlarına, eserlerine tarihi bir yolculuk yaptırır bu şehir insana. Maddi manevi bütün hisleri yaşattırır Konya. Bursa. Tamamıyla bir Türk şehridir. Bursa'nın fethinden İstanbul'un fethine kadar 130 yıl sade, baştanbaşa ve her detayına kadar Türk şehri olarak tasarlanmış, bu da yetmemiş benliğini kaybetmemiş canlılığını, kültürel dokusunu halâ sürdürmektedir. Bursa'ya gittiyseniz sayısız türbeleri, camileri, mezarları, çeşmeleri gezmişinizdir. Her birinin tarihinde Osmanlı'yı görürsünüz. I.Murad'ı, Yıldırım Beyazıd'ı görürsünüz. Türk damarınız depreşiverir bir anda. Yapılan savaşlar, yaşanan zorluklar geliverir aklınıza. Tanpınar'ın da dediği gibi "Bursa, Türk ruhunun en halis ölçülerine kendiliğinden sahiptir." Kitapta ele alınan ve henüz gitmediğim tek şehir Erzurum. Gitme fırsatım olmadı henüz, çok uzak çünkü evimize. Ama kitabı okuduktan sonra yaşadım resmen Erzurum'da. Sanki dedem oldum da askerlik anılarım geçti Erzurum'da. Sanki onun akranları gibi üşüdüm Sarıkamış'ta. Sanki Tanpınar oldum da Ulu Önder'le tanıştım Erzurum Lisesi'nde, oturduk sanki muhabbet ettik. Sayfaları çevirdiğimde Malazgirt'e gittim sanki 1071'de Anadolu'ya ulaşmanın mutluluğunu yaşadım. Tarih olarak aldı götürdü beni Tanpınar farklı zamanlara fakat aynı şehir içinde. Aynı zamanda doğal güzelliklerini de öğrenmiş oldum. Dağların havasını içime çektim sanki kana kana içtim buz gibi suyundan. Kışın soğuğunu yaşadım bu kitapta. Öğrencilik hayatım Ankara'da geçtiğinden az çok biliyorumdur diye düşünüyordum Ankara'yı. Bildiğim şeyler sadece park bahçelerle sınırlıymış. Timur'la Yıldırım'ın karşılaştığı, Bizans-Arap mücadelesinin en kanlı savaşlarının yapıldığı, Eti, Frigya, Lidya, Roma, Bizans, Selçuklu ve Osmanlı Devletlerinin iç kalesi olan bir şehirmiş meğer Ankara. Maalesef, yağmalar ve yangınlar sonucu çok az eser kalmış bu devletlerden. Tanpınar da çok içerlenmiş bu duruma, Ankara'nın tarihini unutturmuş bu eserleri kaybetmek. Son olarak da İstanbul'dan bahsetmek istiyorum. Çünkü benim hayallerimin şehri İstanbul. En azından üniversiteyi okumak isteyip, belli başlı sebeplerden gidemediğim şehir. Hayranlık duyduğum şehri, Tanpınar da büyük bir hayranlıkla anlatmış. Cumhuriyet Dönemi'ndeki edebi gelişmeleri de 16. yüzyılın büyük mimarı Mimar Sinan'ı ve eserlerini de ustalıkla anlatmış bizlere. Camileri, çeşmeleri sadece güzellikleriyle değil, sanki bir mimar gibi anlatmıştır. Osmanlı Dönemi mimari anlayışını öğretmiştir bu kitapta. Ülkemizin beş güzel şehrinin doğal güzelliklerini bir gezgin, geçmişini bir tarihçi, eserlerini bir mimar gibi anlatmış Ahmet Hamdi Tanpınar. Ben gezmeyi, Öğrenmeyi çok seven biriyim. Bu mükemmel kitap da sürekledi götürdü beni. Gezdiğim yerleri bir kez daha yaşattı, henüz gidemediğim Erzurum'a da en kısa zamanda gezip görme öğrenme isteği uyandırdı. Ülkeme daha çok bağlandım bu kitapla. Sizlere de tavsiye ediyorum. Gidin, Ahmet Hamdi Tanpınar'ın "Beş Şehir" adlı kitabını alın okuyun ve bu tarifsiz duyguyu yaşayın. Ayhan Sağlam YA BİLDİKLERİMİZ YANLIŞ İSEA’mı b’mi,doğru mu yanlış mı,kırmızı hap mı mavi mi ,o mu şu mu?Hayatımız sürekli bir şeylere karar vermekle geçiyor.Ne kadar zor olabilir ki yapacağın iki şeyden birini seçmek diye düşünebilirsiniz lakin aslında bir seçim yapmak,altında bir çok soru ve sonuç ile çıkar karşımıza.Öyle soru ve sonuçlar ki bazen sadece sizin hayatınızı değil tüm bir evrenin akıbetini değiştirecek ya da bazen neyin gerçek olup neyin gerçek olmadığını ayrımını yapmamızı engelleyecek.İşte tam da bu durum yansıtılıyor seyirciye.Gerçekliğine tam olarak karar veremediğimiz bir dünyanın içerisine atılmış ‘’matrix’’ in temelleri Wachowski kardeşler tarafından.Siberpunk olarak adlandırılan’’ yüksek teknoloji,düşük yaşam standartları ‘’ fikrini benimsemiş olan bir tarz kullanılmış filmde. İlginç bir ironinin kapısını aralıyor aslına bakılırsa siberpunk tarzı filmler . Teknolojini amacı zaten hayatlarımızı kolaylaştırmak değil midir ki ? Matrix de daha çok bir şeyin aslında gerçek olup olmadığı işleniyor alttan alta.Sahi Gerçeği nasıl tanımlayabiliriz ki ? Ya da aslında yaşadığımız bu dünyanın gerçek dünya olup olmadığına nasıl karar verebiliriz?Görerek ,duyarak kısacası 5 duyu organımız kullanarak mı ? O duyular aslında sadece kaslarımızdan beynimize gelen elektrik akımlarının okunması ve bir kalıba konmasından ibarettir dahası bu duyguları günümüz teknolojisi ile hiçbir zorluk yaşamadan taklit edilebilmesi mümkün.Kendimizce bir cismin veyahut herhangi bir şeyin gerçekliğini sorgulamanın aslında ne kadar tutarsız olduğunu böylece anlayabiliriz.Peki kendi kendimize tam olarak bir karar veremiyorsak ,ne yapabiliriz?Başkalarına sormak mı?Diğerlerinin sizden bir farkı yok yapacağınız tek şey tutarsızlığınızı bir nebze daha arttırmak olur.O zaman ne kadar uğraşsak da neyin gerçek olduğuna karar veremiyorsak sorunu asıl kaynağına inmemiz gerekir.Gerçek nedir?Aslına bakılırsa bana göre genel geçer,herkesin kabul edeceği bir gerçek yoktur.İnsanların ya da toplulukların kendi gerçekleri,kendi doğruları vardır.Örneğin orta çağ insanı ile günümüz insanını ele alalım.Orta çağ insanı fiziksel ya da kimyasal tepkimeleri büyücülük ya da şeytan işi olarak yorumlayabilir öte yandan günümüz insanı bunların aslında doğal şeyler olduğunu ve bilimin ışığı altında gerçekleştiğinin farkındadır.İkisinin de gerçekleri birbirinden tamamen farklı olmasına rağmen ikisi de doğrudur bana göre.’’Gerçek dönemden döneme,toplumdan topluma değişebiliyorsa o zaman bizim yaşadığımız bu hayata nasıl gerçek diyebiliriz’’ diye düşünmüştüm filmi ilk kez izlediğimde.Belki de hiçbir zaman çıkış yolunu bulamayacağım bir çıkmaza soktum kendimi kim bilir ? Matrix’i izlediğimde düşündüğüm diğer şeylerden biri ise seçim olmuştu.Filmin en sevdiğim karakterlerinden biri olan Morpheus'un da dediği gibi ‘’ Her şey bir seçimle başlar’’.Bu sözü duymamla beynimde bir şimşek çakmıştı ya yaptığımız her seçim önceden belirlendiyse?Ya bizim yaratıcımız ya da kendisinin bizi yarattığını düşündüğümüz varlık yapacağımız her hamleyi,her hareketi,konuşacağımız her sözü önceden belirlediyse?Lakin böyle bir durum varsa o zaman biz ne oluyoruz?İnsanoğlunu diğer canlılardan ayıran en ve belki de tek önemli özelliği olan düşünme yeteneğimiz elimizden alınırsa daha doğrusu hiç bir zaman bizde olmadıysa o vakit kendimize nasıl insan diyebiliriz?En nihayetinde soru insanın ne olduğuna çıkıyor.Peki insan nedir?Duyguları olan, hangi durumda ne yapılması gerektiğine karar veren ve düşünme yeteneğine sahip varlıklar olarak tanımlayabiliriz insanı.Buna dayanarak duyguları ve düşünceleri olan ki buna yapay zeka deniyor ve doğru kararları bizlerden bile daha hızlı verebilen makinalarada insan diyebiliriz. Öyleyse neden insan ve yapay zekaya sahip makinalar gibi iki farklı terim var?Çünkü neyin insan olup neyin insan olmadığına felsefi bir yaklaşımla karar veremeyiz bana göre.Evet belki biyolojik olarak belli özelliklerimizi olması bizi diğer canlılardan farklı kılıyor olabilir ancak önceden de dediğim gibi bizi biz yapan düşünebilme yeteneğimizdir.Şayet ki bizim düşünebilme yeteneğimiz başından beri bizde değilse bizim hayvanlardan ne farkımız var ? Demem o ki bildiklerimizin doğruluğuna ve yeterliliğine hiçbir zaman güvenmememiz lazım.İçinde yaşadığımız bu dünyada hiçbir şeyin kesinliği yoktur .Kim bilir belki bir gün biz de kendi gerçekliğimize uyanırız. Mehmet Can KONUŞMAK GERÇEKTEN MÜMKÜN MÜ? İletişim, insanlığın varlığından itibaren var olan bir araçtır. Birbirimizi anlamada, sorunlarımızı çözmede ve günlük yaşantılarımızda iletişime başvuruyoruz. Bu yüzden iletişim, hayatımızın en önemli parçası oluyor. Dünya üzerinde farklı dilden, farklı dinden insanlar sürekli bir iletişim halinde ve değişik dilleri kullanarak düşüncelerini sözcüklere dönüştürüp, onlara can veriyorlar. Kimileri ellerini kullanarak, kimileri de sadece beden dili diye tanımlayabileceğimiz çeşitli iletişim yöntemlerini kullanarak duygu ve düşüncelerini karşı tarafa aktarıyor. İşte bu denli çeşitli yöntemleri içinde bulunduruyor iletişim. Fakat tek ortak amacı var: Duygu ve düşüncelerimizi paylaşabilmek. Yazımın başında iletişimin birçok yöntemle sağlanabileceğinden bahsetmiştim. Bu yöntemlerden en yaygın olanı ise konuşmak. Yani duygu ve düşüncelerimizi sözcüklere aktarabilmek. Onlara çeşitli dillerle can vermek. Peki, bizler konuşarak karşımızdakine fikirlerimizin ne kadarını aktarabiliyoruz? Gerçekten konuşarak bunu başarabiliyor muyuz? Yazar Osman Çakmakçı, ‘’Konuşmanın İmkânsızlığı Üzerine Bir Diyalog’’ adlı kitabında bu konuları ele alıyor. Konuşmak, hepimizin de bildiği gibi bir ihtiyacımız. Günlük yaşantımızın çoğu bölümünde konuşma ihtiyacı duyuyoruz. Arkadaşlarımızla fikirlerimizi paylaşıyoruz, öğretmenlerimize soru soruyoruz ve daha birçok alanda konuşmaya ihtiyaç duyuyoruz. Peki, neler konuşabiliyoruz veya gerçekten konuşabiliyor muyuz? Gelmek istediğim nokta insanlarla doğru bir iletişim halinde olup olmadığımız ve her insanla konuşmanın imkânsız olup olmadığı. Yaşamlarımız birbirinden çok farklı. Kimisi dünya üzerinde bilim, sanat ve benzeri işlerle uğraşırken kimisi dünya üzerinden sadece gelip geçiyor. Bazıları iyi şartlarda yaşıyor bazıları ise savaş, açlık gibi zor koşullarda yaşıyor. Dünya hepimize dört duvarlı bir oda vermiş. Fakat her odanın tavanını açık bırakmış! Yani hepimizi bir kaba sığdırmış ama bu kabı büyütüp büyütmeyeceğimizi bize bırakmış. İletişimdeki en büyük sıkıntıların temelinde az önce bahsettiğim insanın kendi kabı meselesi yatıyor. Her kişinin kabı farklıdır. Kimisi kendini okuyarak, araştırarak veya sanatla uğraşarak geliştirip ve farklı şeyler görerek kendi kabının üzerine çıkmayı başarırken kimisi ise sadece dört duvar arasında yaşamaya devam ediyor. İletişim yeteneği de bu doğrultuda, yani kendi kabımızı aşmamızla eş değer olarak gelişiyor. Bir bilgeyle bir cahilin konuşmasının imkânsız olup olmadığını ele alalım. Bilge ne kadar konuşursa konuşsun cahil onun dediklerini anlamayacaktır. Yani ne kadar birbirleriyle konuşurlarsa da konuşsunlar ortada elle tutulur bir iletişim olmayacaktır. Bilge iletişime geçebileceği ve fikir alışverişi yapabileceği kendi dengi insanlar gibi diğer insanlarla istediği iletişimi yakalayamayacaktır. Konuşmanın imkânsızlığı denilen olay burada ortaya çıkacaktır. Kendi sınırlarımızı genişleterek ve özgürleşerek daha iyi bir iletişim yakalamak çağımızda mümkün. Önemli olan kendimizi başkalarıyla kıyaslamak yerine kendimizi sorgulayabilmek. Başkalarının görüş ve düşüncelerine gözlerimizi kapatmayarak onların güzel taraflarını alıp kendimizi iyi bir şekilde yetiştirebilmek önemli olan. Sanat, bilim, edebiyat gibi kendimizi geliştirebileceğimiz alanlarda uğraşıp, fikirlerimizi bu dünyadan gittikten sonra da yaşatabiliriz. Biz olmasak bile bizim yerimize düşüncelerimiz konuşacaktır. Bizden sonrakiler bizim gibi düşünebilecek ve dünyaya hangi çerçeveden baktığımızı anlayabileceklerdir. Kitapta da bahsedildiği gibi, sanat bize bir başkası olabilmeyi öğretecektir. Bir başkası olabilmek bizden önceki büyük düşünürlerin, yazarların veya sanatçıların düşüncelerini günlük hayatımızda uygulayabilmektir. Yani onların düşüncelerini konuşmaktır. Aslında bu kısımda beni etkileyen nokta şu oldu: Bizden önceki insanlarla hala bir iletişim halinde değil miyiz? Onların kitaplarını okuyoruz, resimlerini inceliyoruz. Gözlemlediklerimize yorum yapıyoruz. Bir nevi onlarla konuşuyoruz. Bu döngü devam edecek. Kim bilir belki içimizden birileri, bu dünyadan ayrıldıktan sonra da konuşmaya devam edecek. YOLCULUK TESADÜFLERİ SEVERKüçükken her tatile çıkışımızda babam daha otobana çıkmadan "Geldik mi?" diye sorardım. Yolculuklar hep sıkıcı,uzun ve yorucu gelirdi. Babam ise "Kızım, uyu şimdi sen, ben gelince seni uyandırıyım " dese de on dakika sonra bir başka "Geldik mi?" sorusuna maruz kalırdı.Üniversiteyi kazanıp, İzmir'den Ankara'ya geldiğimden beri ailemden,sevdiklerimden uzakta olduğum için daha çok seyahet ediyorum. Bu da çok fazla yol demek, ama değişen bir şey var ki, şimdi yolculuğun sonunda beni bekleyenler, sevdiklerim olduğunu bildiğimden o yollar sıkıcı değil, çok ama çok heyecanlı. Üstelik her yolculukta mutlaka bir tesadüfle karşılaşıyor, yeni insanlarla tanışıyorum.Sahi nedir tesadüf ? Binlerce olasılık içinden biri olur,şaşırtır,sevindirir bazen ise üzer. Her şey bir tesadüften ibaret değil midir? Ay'ın oluşması, spermin yumurtaya ulaşması...Ya olmasaydı ile başlayan her cümle aslında tesadüfe gebe. İzmir'den Ankara'ya dönüyorum geçen kış, otobüsteyim. Yanıma orta yaşlarında bir bayan oturdu, merhabalaştık birbirimize iyi yolculuklar diledik ve Afyon'a kadar bir daha hiç konuşmadık. Afyon'dan sonra, önümüzdeki televizyonlarda ismimiz yazıldı."Hoşgeldiniz Seda Gülkesen" diye. Bunun üzerine yanımdaki bayan adımla soyadımın çok uyumlu olduğunu söyledi, teşekkür ettim; ben de onun ismine baktım ,şuan da tam hatırlayamıyorum,yanılmıyorsam Hayrünnisa'ydı. Ve konuşmaya başladık, sanki yıllardır görüşmüyormuşuz da kaybettiğimiz zamanların acısını çıkarıyormuşcasına. TED Koleji'nde edebiyat öğretmenliği yapmış, o sıralarda ikinci evliliğini yapmış velisi olan Burhan Bey ile. Kendi söylediğine göre tam bir aşk evliliğiymiş. Derken, gözüme elinde okuduğu kitap ilişti. "Ateş ve Kuğu"... Yazarı ise "Burhan Günel". Bayan, kitaba baktığımı anlayınca, bir de ondan dinledim, Sivas Katliamından adını duyduğum Burhan Günel'i. Elinde tuttuğu kitap ile Burhan Bey'in Yunus Nadi Roman Ödül'ü aldığını, Sivas katliamının hayatlarına etkilerini anlattı üç saatlik yolculuğumuz boyunca. Tanıştıklarında, kortizon tedavisi devam ediyormuş Burhan Bey'in, bu süreçte çok kilo almasına rağmen nasıl yakışıklı olduğunu anlattı bana. Hayrünissa Hanım daha sonra, adına yazılan şiirleri, nikah davetiyesinde Burhan Bey'in yazdığı şiirdeki turuncu döpiyesli kadının hikayesini anlattı. Ve Burhan Bey'in kanser olduğunu öğrendikten sonraki süreç... Bu kadar güzel bir hikayenin mutsuz sonla bitmesi o kadar üzdü ki beni... Yine de Hayrünissa Hanım kızmıyor tedaviyi reddetmesine, yaşadıkları güzel hatıralarla avutuyor kendini. Adına şiirler yazılmış bir kadını tanımak, sonrasında o şiirleri okurken gözümÜN önüne Hayrünissa Hanım'ın gelmesi... Geçtiğimiz Haziran Ankara'dan İzmir'e gidiyorum ama geleceğimi kimse bilmiyor,süpriz yapmayı planlıyorum. Uçakta olduğum saatlerde arar ulaşamazlar diye "Şarjım bitebilir merak etmeyin, ben sizi ararım " gibi yalanlar uydurdum. Kırk beş dakikalık yolculuk bitsin, şu süprizi kazasız belasız yapayım istiyordum sadece. Ben koridor kenarında oturuyordum, ortada ise yetmişli yaşlarında bir amca. Cam kenarındaki çocukla konuşurken birden bana döndü, gerginliğimi anlamış olacak ki bana da sorular sormaya başladı. Ankara'da okuduğumu, ailemin İzmir'de olduğunu, öğrenci olduğumu söyledim. Nasıl oldu nerden geldik o konuya hatırlamıyorum ama adını sonradan öğrendiğim İsmail Amca her cuma iş çıkışı Ankara'dan İzmir'deki yazlığına gittiğini söyledi. Yazlıklarının nerde olduğunu anlatırken, ben de bizim yazlığımızı anlattım. Sitenin adını söylememle, öyle bir şaşırdı ki... Zamanında eşi bizim oturduğumuz siteden ev almak çok istemiş, ama beğendikleri ev onlar alana kadar satılınca içlerinde upte kalmış. "Ben de yeri çok ayrıdır,asker emeklisiyim ben de, Hüseyin vardı bizim arkadaş, rahmetli oldu şimdi,zamanında o kurucu başkanıydı Gülcivan'ın, yardımcı olmaya çalıştı ama o zamanlar alamadık işte." demesiyle kalbim öyle hızla atmaya başladı ki... Hüseyin dediği arkadaşı, benim dedem ! "Torunuyum ben Hüseyin'in" dememle gözleri doldu, yutkundu, bir şey diyemedi. Otobüslerde her zaman çift kişilik koltuk alırım, yeni biriyle tanışma umuduyla.Ayşegül var, Hayrünissa Hanım var, Eylül, İsmail Amca var... Hepsinde ayrı bir hikaye, ayrı sohbetler... Onlar olmasa sevdiklerime giden yolda, heyecanımı yenemez, yollar hiç bitmek bilmezdi. Bakalım bir sonraki yolculuğumuzda kiminle tanışacak, neler öğreneceğim. Cahit Caner Ünver 21200443 Vedat Yazıcı TURK 101-38 Yaygınlaşan Maske Kültürü Acaba benliğimizin ne kadar farkındayız? Ya da kendimizi ne kadar iyi tanıyoruz? Aslında bu soruların derin bir anlamı veya cevabı varmış gibi görünse de çok fazla kendimizi tanıdığımız ya da benliğimizin farkında olduğumuz söylenemez. Çünkü toplum denilen kavram içinde istisnasız herkes kendi maskesini takarak oynuyor bu yaşam denilen oyunu. Kimimiz kendi olmak istediğimiz karaktere bürünmek için; kimimiz ise kendi asıl karakterimizden kurtulmak için takıyor maskesini. Toplum içinde her zaman, gerçekte olduğumuz insanlar değiliz aslında, hep başka biri olma hevesindeyiz, en erdemli insan dahi kimi zaman bu maskeyi takıyor (85). Ve artık günümüzde, bu maskeyi takmak ihtiyaçtan çok, bir mecburiyet haline gelmiş durumda ne yazık ki. İnsanın kendini maskelemesinin bu kadar yaygın olmasının sebebi toplumda bireylerin sürekli iç içe ve birbirleriyle sürekli etkileşim halinde olmalarıdır. İnsanoğlu doyumsuz bir canlıdır. Asla sahip oldukları ile sonsuza kadar yetinmez. Her zaman daha fazlasını ister ve onun için çabalar. Toplumda insanlarla iletişim kurdukça yeni şeyler keşfeder ve kendi sahip oldukları birden gözüne az gelmeye başlar. “İnsan her zaman kendine farklı gelen şeye hayran olur” (19).Bu yüzden komşunun bahçesindeki çimen bize hep daha yeşil görünür, her zaman. Aslında bu bir döngüden ibarettir. Kimse kendini mükemmel bulmaz fakat herkes mükemmele ulaşmak ister ve bu amaç doğrultusunda kendisinde bazı değişikliklere gider ve kendi karakterini maskelemeye başlar. Bir kişi kendini maskelemiş bir şekilde topluma çıktığı an etkileşim başlar ve maske, virüs gibi yayılmaya başlar ve bir anda toplum, kendini maskelemiş insanlardan oluşmuş bir kalabalığa döner. Peki kendi benliğimizi, karakterimizi neye göre maskeliyoruz? Kendi benliğimizden sıyrılarak başka bir karaktere bürünmek bazen ulaşmak istediğimiz noktayı temsil ediyorken, kimi zaman da olmak istemediğimiz bir durumdan kurtulmak için bize bir kaçış yolu sağlıyor. Tabi bu maskeyi takarken her zaman başarılı olamayabiliyoruz, bazen yanlış maske seçimi yaptığımızın farkına varıyoruz ve işte o an “Keşke kendim olsaydım!” diyoruz. Hangi maskeyi takacağımıza bazen duygularımız aracılığıyla bazen de düşüncelerimiz aracılığıyla karar veririz. “Keşke” dememek için duygu ve düşüncelerimiz arasındaki ince çizgi çok iyi ayırt etmeliyiz. Bir kaçış yolu araken veya başka bir karaktere bürünmek için takmamız gereken maskeyi düşüncelerimizle belirliyorken; gerçekten değişmeye başladığımızda yani maskeye artık ihtiyacımız olmadığında duygularımız, düşüncelerimize nazaran ağır basan taraf olmaya başlıyor. Kendi karakterimizi güçlendirmek için her zaman maske mi takmamız gerekiyor? Tabii ki hayır. Bu sadece en kolay olan ve en çok tercih edilen seçenektir. Bu yol o kadar kolaydır ki yapman gereken tek şey maskeni takıp topluma karışmaktır. Diğer seçenek ise kendin olup hata yapmandır ve hatalarından ders çıkararak kendi gelişimine katkıda bulunmaktır. Ama bu seçenek biraz özgüven de istiyor denilebilir. İşin aslı, kim hata yapmak ister ki? Eğer yapacağın hata senin karakterini geliştirecekse, benliğinin farkına varmanı sağlayacaksa, işte o zaman masken olmadan bu oyunu oynamalı ve hata yapmak istemelisin. Hata yapmak, öğrenmenin en temel aşamalarından biridir. “Hayatta bazı şeylerin gerçekten hata olup olmadığını öğrenmenin tek yolu o hatayı yapmaktır. Bazen insan ‘evet, ben bu hatayı yaptım’ demeli, tersi olursa bu durumda en büyük hata, hatayı yapmamak olur. Çünkü o zaman bütün hayatını bunun bir hata olup olmadığını bilmeden geçirirsin.” (87). İşte tüm bu hatalar aslında insanın kendini geliştirmesine yardımcı olmasına ve maskesinden kurtulup topluma kendi olarak çıkmasına katkıda bulunur. Mehmet Can ASLA VAZGEÇME ‘’Hayal etmekten hiçbir zaman çekinme’’ demişti annem bana. ‘’Bir işe başlamadan önce, o işi başaracağına karşın inancın olsun, karşına ne kadar engel çıkarsa çıksın, kalbini kırsalar ve seni hayal kırıklığına uğratsalar bile asla hedeflerinden vazgeçme’’ derdi. Haklıydı çünkü inanmak başarmanın yarısıydı, belki daha fazlası. Hedeflerinden vazgeçmemeliydi insan. Elbet bir gün o istediği hedefe ulaşacaktı çünkü bir gün talih mutlaka yüzüne gülecekti. İşte bu öğütlerle büyütmüştü annem beni. Değerimi çok iyi bilen, beni canından çok seven annem her zaman hedeflerimin arkasında durdu. Beni, başladığım veya yapmak istediğim her işte destekledi. Sevgisi ve inancı o kadar büyüktü ki sadece bana değil, kardeşime karşı da her zaman böyleydi. Sevgi ve inanç demiştim az önce. İşte ben böylesine sevgi dolu bir ortamda büyüdüm. Bana inanan, beni seven ve destekleyen insanlar Allah’a şükürler olsun her zaman yanımdaydı. Bunları bilmek bana her zaman güven veriyordu. Hayal kırıklıklarıyla karşılaşsam bile arkama dönüp baktığımda bana inanan ve benim için çabalayan insanları gördüğüm zaman inanın o kırıklıklardan eser dâhi kalmıyordu. Peki ya sevgisiz ortamda büyüyenler? Sürekli aşağılanan, kurduğu hayallere olmaz gözüyle bakılan ve bir işe başlamadan ‘’sen bunu yapamazsın’’ denilen insanları bir düşünelim. Onların da herkes gibi bir hayali yok mu? Ulaşmak istedikleri belki sayısız hedefleri var. Kimisi doktor, öğretmen, futbolcu olmak isterken kimisi ressam, müzisyen veya ünlü olmak istiyor. Herkes bu hayatta bir yerlere gelebilmek ve hayallerini gerçekleştirebilmek için çabalıyor. Bazıları bu hayallerini iyi okullarda okuyup gerçekleştirirken bazıları ise yeteneklerini sergileyerek ünlü olmayı bekliyor. Tabii ki hedeflerimize ulaşmak için kendimize olan inancımız büyük yer kaplıyor fakat diğer insanların bize karşı olan inancı ve güveni bizi olumlu veya olumsuz etkileyebiliyor. Bizi olumlu yönden destekleyen insanları, bir yelkenlinin arkasına aldığı ve tam sürat gitmesini sağlayan rüzgâra benzetebiliriz. Fakat inanın rüzgârın olmadığı yerde bir yelkenli için uzaklara açılmak tamamen bir hayal kırıklığı olurdu. Emrah Serbes’in kaleme aldığı Deliduman adlı romanda işte tam bu hayal kırıklıklarından, sevgisiz ortamda büyüyen fakat birbirlerini bir o kadar seven abi ve kardeşin hikâyesinden bahsediliyor. Olay örgüsü anlaşılır ve günümüzden. Yazarın romanı doğal bir üslupla yazması kendini inanın bizlere yakın hissettiriyor. Günlük yaşantımızdan birçok esinti bulabiliyoruz bu kitapta. O derece samimi! Ana kahramanlarımız Çağlar ve Çiğdem. Bir tarafta haksızlıklara, yolsuzluklara asla tahammül edemeyen, kardeşini çok seven ve onun yeteneğini tüm dünyaya göstermek için elinden geleni yapan bir abi. Diğer tarafta ise hayallerini gerçekleştirmek istediği yolda asla pes etmeyen, Michael Jackson gibi dans etme yeteneği olan ve günün birinde çok ünlü olmak isteyen bir kız kardeş. Çiğdem çevresindeki olumsuz koşullara rağmen o kadar istekli biri ki diyetini bile aksatmadan yapıyor. Arkadaşları ona inanmasa da, onu aşağılasa da abisi onun her zaman yanında duruyor. Elinden geleni yapıyor kız kardeşi için. Çiğdem, birçok hayal kırıklığına uğrasa da abisi ona talihin bir gün ona güleceğini her defasında söylüyor. İşte, inanç bu devrede noktaya giriyor. Aynı annemin bana hissettirdiği gibi, inanç her şeyin üstünde oluyor. Ve bir gün Çiğdem Youtube kanalı üzerinden ünlü olma şansı buluyor. Tıklanmaların ardı kesilmiyor. Fakat her şey Çiğdem için tam yolunda giderken, Taksim’de yaşanan Gezi olayları sosyal medyayı derinden etkiliyor. Bir anda tüm dünyanın gözü gezi olaylarına dönüyor. Kitapta gezi olaylarından, isyancılardan ve hürriyetleri için öksürenlerden ne kadar bahsedilmiş olsa da aslında ana konu bir abinin kız kardeşinin hayallerini gerçekleştirmek için ortaya koyduğu fedakârlığı anlatıyor. Ana karakterimiz Çağlar gezi parkı olayları nedeniyle kız kardeşinin hayallerini kıranlara isyan ediyor. Bu yüzden karakterlerimizin yolu gezi olaylarıyla kesişiyor. Çağlar belki bir abinin yapması gerekenden daha fazlasını yapıyor kardeşi için. Bana da bir abi olarak oldukça ders veriyor Çağlar. Olumsuz koşullara, hayal kırıklıklarına rağmen hayata karşı dimdik durmayı ve hedeflerimizden asla vazgeçmemeyi bizlere öğretiyor Çağlar ve Çiğdem’in hikâyesi. Barış GÜMÜŞSOY Keşke Değil, Rağmen Hiç hayatınıza şöyle bir bakıp da kendinizi aşırı kontrolsüz hissedip oturup da bir köşeye hıçkırıklara boğulduğunuz oldu mu? Benim oldu. Öyle bir hastalıkla uğraşıyordum ki hayat yolunda ilerleyemiyor, sürekli yerimde sayıyor gibi hissediyordum artık. Günler geçtikçe her şey daha da anlamsızlaşıyordu. Sorguluyordum. Aldığım nefesten tutun giydiğim renge kadar sorguluyor ve bütün cevaplardan memnuniyetsiz kalıyordum. Ta ki hayatımı kökünden değiştirmemi sağlayacak, derdime deva olacak o kareyle, Kristen Bentz’in bu fotoğrafıyla bir şans eseri karşılaşana kadar. Hastalık olarak bahsettiğim derdimden yakınayım önce sizlere. Derdim hafızamla. Kendimi bildim bileli hep sorunlu bir hafızaya sahip oldum, yeri geldi kendi ismimi unuttum, yeri geldi evimin yolunu hatırlayamadım. Kimyasal, psikolojik, fiziksel… Bütün tedavi çeşitleri denendi üstümde. Artık daha iyiyim, yaşamımı engelleyecek derecede bir bozukluğum yok. Fakat psikolojim alt üst yıllardır bu sebepten. En iyi hâliyle bile yoruyor beni bu illet. Arkadaşlarınızla, sevdiklerinizle mükemmel bir gün geçirip bir ay sonra o günü komple unuttuğunuz oldu mu? Nereye kiminle gittiğinizi, neler yaptığınızı, hangi esprilere güldüğünüzü, nasıl yorulduğunuzu hatırlayamadığınız? Sevgilinizle telefonda deli gibi kavga ettiğiniz, sesiniz kısılana kadar bağırdığınız fakat ertesi gün neden kavga ettiğinizi unuttuğunuz oldu mu mesela? Ya da sevgilinizin sizi terk ettiğini unutup ertesi gün “Günaydın!” demek için aradınız mı onu? Ben hepsini yaşadım. “Deli misin sen ya?” tepkilerine de maruz kaldım, “Senin için çok korkuyorum, böyle hayat mı olur!” gibi düşüncesiz üsluplarla yansıtılan endişelere de. Belki de size çok basitmiş gibi görünen bir sorun bu, fakat beni depresyona sokmak için yetti de arttı bile. Yaşamdan zerre zevk alamamaya başladım. Aldığım zevkleri de unutuyordum nasıl olsa bir şekilde, neden mutlu olacaktım ki? Ne diye çaba harcayacaktım? Sevgiyi de nefreti de özlemi de kırgınlığı da mutluluğu da unutuyorsam bunları teker teker deneyimlemenin anlamı neydi? Kocaman bir batağa düşmüştüm çırpındıkça daha da battığım… Oysa çok basit bir çözümü vardı. Tek bir fotoğraf yetti bütün hayatımı kurtarmama, rastgele, özel hiçbir anlam ve önem taşımayan bir fotoğraf… Tamamını zorlanmadan hatırladığım belki de tek anımdır bu… Bir aile toplanması vardı o gün, annemi kuaförüne götürmüştüm. Onu beklerken de dergileri karıştırıyordum. Bir motivasyon rehberi çarptı gözüme. Üzerinde hayatın bir macera olduğuna dair sözler yazıyordu. “Peki bu maceranın kameramanı nerede?” diye bir soru ilişti gözüme. Açtım, okumaya başladım. Satır aralarından birinde bu fotoğrafa rastladım. Düpedüz bir fotoğrafçılık ya da kameramanlık promosyonuydu bu, fakat çok farklı anlamlar çıkarttım ben. Adamın sırtındaki çantasından tutun, yüzünü doğrulttuğu ufuğa kadar fotoğrafın her bir pikselinde ayrı bir derinlik gördüm. Yitip gitmiş olan yaşam enerjim geri geldi. Hemen ertesi gün bir kamera aldım kendime, şöyle en afilisinden. Bir de çantam vardı. Karar vermiştim, her şeye inat, hatta kendime inat, yaşayacaktım artık her şeyi. “Zaten unutacağım!” diyerek bir adım gerisinde durmayacaktım hayatın. Gezip görecektim mesela. 15 farklı ülkeye gittim o günden beri. Üstelik bu sefer formülüm de hazırdı. O ufuğa bakan gezgin fotoğrafçı var ya hani o fotoğraftaki? O ben olacaktım işte. Her gittiğim yerin, her yediğim yemeğin, her tanıştığım kişinin fotoğrafını çekecektim. Hatıralarımı depolamanın suni bir yöntemini bulmuştum. Hem de kocaman bir yeteneğe dönüştürebileceğim bir yöntem. O günden beri hastalığımda hiçbir şey değişmedi, fakat ben çok değiştim. Yarını sabırsızlıkla bekliyorum artık, düne küsmeden. 2 yıl öncesini gözlerimin tam önüne getirebiliyorum artık, piksel piksel! Her şeyden önemlisi, keşkelerle değil de rağmenlerle yaşamanın keyfini sürüyorum artık ve herkese de öneriyorum. Hayat kocaman bir yol ve tökezlemeden yürümeyi öğrenemeyiz, unutmayınız… KAYNAKÇA Bentz, Kristen, Fotoğraf Çeken Adam. Kişisel Blog için çekilmiştir. 2014. Bal 1 Ramazan Bilâl Bal 21201169 Ali Turan Görgü 20 Temmuz 2015 Kayboldum Sevdiğimden Korkularım İçinde Nereden başlamam gerektiğini gerçekten bilmiyorum. Söylemek istediğim sözler boğazımda düğümlenip kalıyor. Siz hiç babanıza mektup yazdınız mı? Ben yazmadım. Çünkü bende bunu yapabilecek bir cesaret yok. Gerçekten söylemek istediğim şeyleri babama karşı söyleyebilecek yüreğim yok. Siz hiç göndermeyeceğinizi bile bile birisine mektup yazdınız mı? Onun için duyduğunuz hislerin, onun bilmesini istemeyerek bir mektup yazdınız mı? Ne olabilir bunun nedeni? Ben söyleyeyim; sadece korku değil, en büyük neden sevgidir. Birine karşı duyduğunuz sevgi ne kadar fazla ise ona karşı olan hislerinizi söylemeniz de bir o kadar zor olur. Kafka babasından korkuyordu, kendini güçsüz hissediyordu belki ama ona hayrandı ve onu seviyordu. İşte bu nedenden dolayı yazdığı mektubu ona göndermedi. Lütfen affedin. Sözlerimi sanki bizzat onu tanıyormuş gibi söylememin nedeni benim de benzer duygular içinde olmamdan kaynaklanıyor. Hayatım boyunca ailemin gurur duyacağı işler yapmaya çalıştım. Nitekim babam da kardeşlerim ve benim için elinden gelenin fazlasını yaptı. Sabah akşam demeden sürekli bizim için çabaladı. Hiç bir zaman onun hakkında kötü bir şey söyleyemem. O her zaman güçlüklerle başa çıkabiliyordu. Fakat ben onun gibi olamadım. Küçüklüğümden beri marazlının biriydim. Hemen hastalanır geç iyileşirdim. Babam ise benim tam tersimdi resmen neredeyse hiç hastalandığını görmedim ve ya hasta bile olsa bir iki gün içinde doğru düzgün dinlenmemesine rağmen atlatırdı hastalığı. Kafka'nın sitemi sadece babasına değil. Kafka aslında kendi cesaretsizliğine, soğukluğuna, nankörlüğüne sitem ediyor. Babası onun için her şey sağlamasına, onu özgür Bal 2 bırakmasına rağmen neden sadece babasına kızsın ki? Babasına kızıyor çünkü; babası yüzünden her zaman çekingen olmak zorunda kaldı, her şeyi babası yaptığından Kafka odasında kendisini soyutladı ve kitapların arasında tamamen dünyaya yabancı bir hayat sürmeye başladı. Kafka, babasının kendisini sevdiğini biliyordu fakat babası sevgisini gösterebiliyor muydu acaba ona? Bir keresinde babası Kafka'ya demişti ki: “Seni hep sevdim, dışarıdan sana karşı diğer babaların davrandığı gibi davranmasam da, çünkü ben başkaları gibi yapmacık tavırlar takınamam.”(16) Babasının diğer babaların yapmacık tavırlar takındığını söylemesini Kafka basit bir iddiacılık olarak yorumlamıştı. Belki de en önemlisi babasının verdiği sert tepkilerdi. Mektupta bir keresinde onu gecelikleriyle karanlıkta kapının önünde yapayalnız bırakmasından bahsediyordu ve bu olayın onda tahribata yol açtığını söylüyordu. Benim açımdan baktığımda çok da farklı bir durum söz konusu olmuyor. Küçükken ben de, arkadaşlarımı çok iyi seçemezdim. Nerde bir sorunlu varsa onu bulur, onunla arkadaş olurdum. Tabii ki bu durum karşısında babamdan çok azar işitmişliğim var. Bir de sürekli hasta olduğumda zorla ilaç içirirlerdi. İlaç içmek istemezsem babam hemen bağırırdı. Zamanla mahalledeki oyunlara dahi katılacak cesaretimi kaybettim. İnsanlardan uzaklaşmaya başladım. Son darbeyi ise üniversiteye geçmeden yemiştim. İlk kez babama karşı kendim bir şeyler yapabileceğimi savundum. Sonu tam anlamıyla hayal kırıklığı oldu. Artık insanlarla bırakın konuşmayı, onların arasına karışmaya dahi korkuyorum, kalabalıktan rahatsız oluyorum. Kafka gibi bir yazar dahi hislerini kağıda dökmekte zorlandığını söylüyorsa benim için ne kadar zor olduğunu bir de siz düşünün. Başkaları size yardım etmeye çalışırken, sorunlarınızı anlatmanızı isterken, siz sorunlarınızı kendiniz dahi isimlendiremiyorsunuz. Duygularınız o kadar yoğun ki bunları açıklayacak kelime henüz yok, kaybettikleriniz o kadar acı veriyor ama siz kaybettiklerinizi dahi söyleyemiyorsunuz. Ben tıpkı Kafka gibi babamı seviyorum ama onun beni sevdiğini söylemesinden çok bana güvenmesini, inanmasını ve beni Bal 3 dinlemesini isterdim. Küçükken onun telefonunu alıp annemin arkasına saklanmadan yılan oyunu oynayabilmek isterdim. "Ben sizin yaşınızdayken..." diye başlayan cümleleri duymaktansa onunla dışarıda top oynamak isterdim ama olmadı. Bunları ona asla söylemem çünkü; asıl korkum ondan değil bunları duyduğunda üzülmesindendir. H. Betül KARA UNUTMAYA VE HATIRLAMAYA DAİR Etkileyici sonlar vardır sizi olduğunuz yere çakılı bırakan veya hüzünlü sonlar gözleriniz dolu dolu yüzünüzde hafif bir gülümsemeyle karşıladığınız. Genelde en çok beğendiğim kitaplar bitmesini istemediğim kitaplardır çünkü herkes gibi korkarım sonlardan, hayal kırıklığına uğramaktan. Beni sonuyla şaşırtan kitaplardan biriydi Kazuo Ishiguro’nun Gömülü Dev’i. Aslında şaşırtmaktan ziyade bittikten sonra bir süre hazmedemedim sanırım. Fakat şimdi olgunca karşılayabiliyorum. Unutmaya, hatırlamaya ve sorgulamaya dair bir çırpıda okunabilen bir kitaptı. Bazı kitaplar çok basit anlatımıyla hemen okunsa da altında derin anlamlar yatabiliyor. Bazen bir kitabı ikinci okuyuşta oturuyor zihinde her şey, bazense yıllar sonra hayat tecrübesiyle birlikte anlam kazanıyor satırlar. Kolay unutuyoruz, fazlasıyla kolay. Daha dün yaşanmış şeyleri, yüzlerce insanı etkileyen belki bizim de başımıza gelebilecek şeyleri unutuyoruz. Bizim evimize düşmediğinde ateşi unutuyoruz. O ateşte yanıp kavrulan insanları, çocukları unutuyoruz. Belki alışmak unutturuyor bize belki de o ateşi söndürecek gücümüzün olmaması. “Hafızalarını bu kadar zayıflatan şey utanç mı yoksa korku mu?” diye sesleniyor kitaptan bir karakter. Belki de korkudan duyulan utanç susturuyor zaten susmak isteyen hafızalarımızı. Utanmak bile hissetmektir bazı şeyleri, hatta çok güçlü bir duygudur. Japonların bir hata yaptıklarında ya da onurlarını korumak için yaşamlarına son vermeleri geliyor aklıma. Her ne kadar çok uç bir örnek olsa da duygular insan hayatına yön verir. Hissetmeyi bıraktığımız gün her şeyin anlamı değişmeye başlar. Olasılıksız kitabıyla ünlü Adam Fawer’ın dediği gibi “Yaşadıklarınız unutulur, söyledikleriniz unutulur fakat hissettikleriniz asla unutulmaz.” Yıllar geçse de ilk tanıştıklarında hissettiklerini hatırlayan ve gözleri dolan yaşlı bir çift gibi hisler zor siliniyor. Hisler güçlendiriyor hafızayı, bu yüzdendir aynı şeyleri yaşadığımız bir insanı daha iyi anlayabilmemiz. Evet, unutuyoruz belki ama unuttuklarımız bazen bir lütuf bizim için. Bize söylenen ağır sözlerin, yapılan kırıcı davranışların, hazmedemediğimiz olayların hafızamızda kapladığı yer gereksiz ölçüde fazla. Kitaptaki insanlar gibi geçmiştekileri unutup huzur içinde yaşamak en iyisi belki de. Kin beslemeden, hayata tekrar tekrar sıfırdan başlamak, yeniden tanımak sevdiklerini, nefret ettiklerini ve kaybettiklerini… Başka bir hayatta karşılaşsaydık her şey çok farklı olurdu diye klişe bir laf vardır ya, işte o başka hayatlar unutmakla mümkündür belki de. Birçok dostlu, aşk, evlilik unutmakla kurtulurdu belki de yok olmaktan. Irklar, ülkeler, hükümetler birçok şey yaptılar ve yapıyorlar birbirlerine. Geçmişte yapılanları unutmamak gerek elbet fakat atalarının yaptığı yanlışlardan ötürü hâlâ torunlarından nefret etmeyi, düşmanlık beslemeyi hiçbir zaman anlamlandıramıyorum. Önyargı ve kinle boyanmış zihinler nasıl geliştirebilir sevgiyi, kardeşliği. Nasıl evrensel barışa katkı yapıp insanlığı daha ileri götürebilir. Geçmişten öğrenmek ve ders almak bir yana kitaptaki savaşçının Britonlardan nefret ettiği gibi insanlardan nefret etmek nasıl idealleştirilebilir. Yıllar, yüzyıllar önce olmuş olaylar, ödenmiş bedeller, çekilmiş acılar yüzünden şimdi