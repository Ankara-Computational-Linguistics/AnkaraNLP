ediyordu. Belki de hep bir kenara attığım hayalimi ulaşmanın mutluluğuydu bu. Ordu'dan ayrılma günü gelmişti. Son maçımız olaylı bitmişti. Ordu Üniversitesi ile oynuyorduk ve son dakikada aleyhimize bir penaltı verildi. Tribünlerde olay çıktı, polisler sahaya girdi, hakemler soyunma odasına gitti. Hiç beklemiyorduk böyle şeylerin olmasını. Maç bittiği zaman orada çalışan sağlıkçı abla gelip benimle fotoğraf çekinmek istedi. Bu hayatımda aldığım en güzel teklifti belki de çünkü önceki maçlarda sakatlandığım pozisyonlarda yardımıma koşan insan turnuva biterken geriye bir anı bırakmak istiyordu. Çok duygulanmıştım. Kabul ettim. Benim için de çok güzel bir anı olacaktı o fotoğraf. Diğer görevliler de iyi dileklerini iletmişti turnuva bittiği zaman. Orada belki çok iyi futbol oynamamıştık ama insanların sevgisini kazanmayı başarmıştık ve bizim için de önemli olan buydu. Geriye hiç unutulmayacak anılar bırakmıştık. Yeni dostlar edinmiştik. Geri döndüğümüzün ikinci günü insanların birbirlerini özlemesi bunun en iyi örneğiydi. Arın Özmen Bir Hint Faikiri İle Kişisel Gelişim Sizce Hindistan’dan Fransa’ya olan uzun bir uçuş sonrası taksiye binen bir Hintlinin hiç vakit harcamadan bir İkea mağazasına gitmek istemesi ne kadar sıklıkla gerçekleşebilecek bir olaydır? Ya da bu Hintlinin Ikea’da geceyi geçirirken duyduğu ayak sesleri ve yakalanma korkusu yüzünden saklandığı dolabın İngiltere’ye gönderilmesi? Tahmin edebileceğiniz üzere bu sıfıra yakın bir olasılıktır, neredeyse imkansız olsa da bir düşünün, başında gerçekten böyle bir olaylar dizisi gelen bir Hintli sizce nasıl hissederdi? İşte “Bir İkea Dolabında Mahsur Kalan Hint Fakiri’nin Olağanüstü Yolculuğu” bu Hintli’nin, yani, Ajatasharu’nun hayatını değiştiren yolculuğunu anlatıyor bize. Uzun bir zamandır okuduğum en ilginç ve eğlenceli olan bu roman sürprizlerle doluydu benim için. Açıkçası Ajatasharu’nun kitap boyunca bir ülkeden diğerine durmadan geçmesini beklemiyordum, hele kitabın sonunda bir yazar olmasını hiç beklemiyordum! Kitabın belirli bölümlerinde Ajatasharu’nun yazılarının paylaşılması hoş bir eklenti olmuş, kör Afgan teröristin hikâyesi de beni ayrı etkilemeyi başardı. Kitap boyunca en çok hoşuma giden şey ana karakterimiz olan Hint fakiri Ajatasharu’nun gelişimi ve yazarın tabiriyle kalbine yediği “elektroşoklar” oldu. Hikâye boyunca insanları dolandırarak hayatını geçiren bu orta yaşlı fakir insanlar ona güvendiğinde ve ona kendilerini açtıklarında büyük bir değişime uğramaya başlıyor ve sonunda iyi bir insana dönüyor. Kitabı okurken Ajatasharu’ya acıdığım noktalar oldu ama büyük ihtimalle en çok acıdığım an zavallı adamın Barselona’ya gelip orayı gezemeden öfkeden kudurmuş bir Fransız çingene taksici tarafından buz çantası ile dövülmesi ve bu deli Fransız’dan kaçmaya çalışırken Roma’ya giden bir bavulun (!) içine saklanması olmuştu. Hayır, acımamın sebebi bir psikopat tarafından kovalanması değildi, acımamın sebebi Barselona’ya gelip orayı hiç gezememiş bir şekilde ülkeden ayrılmasıydı! Gezmeye meraklı birisi olduğumdan ana karakterin gezememiş olması beni de biraz üzdü, her ne kadar kendisi iki hafta gibi bir sürede 5 farklı ülkeye ayak basmış olsa da… Kitapta kendisi de zaten yakınıyor Barselona’yı gezememiş olmasından. Ama zaten yolculuğunun o kısmında belli bir olgunluğa erişmiş olan Hint fakirimiz, Roma’ya bir uçağın ısıtmalı kargo kabininde arkadaş olarak aynı kargo bölümünün zifiri karanlığında bulduğu bir köpekle giderken vaktini boşa harcamıyor. Bu süre boyunca ilk hikâyesini yazıyor, hem de kendi gömleğinin üzerine! İşte bu gömleğinin üzerine yazdığı hikâye beni bir şekilde etkilemeyi başarıyor, büyük ihtimalle benzerini daha önce okumadığım için. Kitabın ilerleyen sayfalarında bu hikâyeyi okuyan yayıncılar bu hikâyenin benzerini gördüklerini söylemiş olmaları kafamı karıştırmıştı ne de olsa ben Hint fakirinin yazdığı bu kısa hikâyeyi gayet orijinal ve çarpıcı bulmuştum ama gerçekten de buna benzer hikâyeler var mıydı? Kafamda bu tarzda soru işaretleri ile okumaya devam etmiştim. Kitabın diğer bir etkileyici tarafı da Wiraj adındaki Sudanlı kaçak göçmen ve Ajatasharu’nun karşılaşması. Bu ikisi Hint fakirimiz ilk kez bir dolabın içine hapsolup İngiltere’ye bir kamyonun içinde yolculuk ederken karşılaşıyor. İlk karşılaşmalarında Wiraj’ın (viraj diye okuyunuz) yanında birkaç tane daha Afrikalı kaçak göçmen vardır ve bunlar Ajatasharu’yu hapsolduğu dolabın içinden çıkmasına yardım ederler. Kamyonun arkasında bulundukları süre içerisinde Hint fakirimiz bu kaçak göçmenlerin hikâyelerini dinler ve bu kalbine gelen ikinci elektroşok olur. Bu adamların ne kadar fazla fedakarlık yaptığını görünce göz yaşlarına hâkim olamaz ve bu, karakterinin gelişmesinde ve kişiliğinin değişmesinde çok büyük rol oynar. Hikâyenin sonlarına doğru Wiraj ile Ajatasharu yeniden karşılaşır ve bu karşılaşmaları Libya’da olur. Ajatasharu, Wiraj a ilk karşılaştıkları gün söyleyemediği kendi gerçek geçmişini söyler ve nasıl değiştiğini ve değişmeye devam edeceğinden bahseder. Hikâyenin bu kısmında Ajatasharu tamamen değişmiş ve olgunlaşmıştır, yeni bir hayata adım atmaya ve eski Hint fakiri benliğini geride bırakmıştır. Bu kitap sıradan bir Hint fakirinin yolculuğundan öte, bir dolandırıcının bir yazara dönüştüğü bir hikâyedir. Kimseye iyilik yapmayan ve başkalarını kandırıp geçinen bir adamın başkalarına iyilik yapmaya başlamasını anlatan maceralarla dolu bir eserdir… Başak Büyükkırcalı21502874ÇIKMAZ“Gerçek hayat bana hep dışarıdaymış gibi göründü, ortalıkta koşuşan peri kızları, gizlice seyreden melekler benim durduğum sıradan, çirkin yerin az ötesindeydi. Çok bayağı bir ortama sıkışıp kalmıştım ve dışarıya zaman zaman bakıp gerçeği görebiliyordum sanki.” (Çizgiyi Aşmak, 111). Son zamanlarda bütün düşünebildiğim, hissedebildiğim bu cümlelerden ibaret sanki. Kendi hayatımda sıkışıp kalmışım, yaşamaya çalışırken ölmüşüm gibi hissediyorum. Kendim için bir şeyler yapmak, bir şeyleri değiştirmek yerine bomboş etrafımı izliyorum. Herkes bir koşuşturmacanın içinde ve ben de onlarla birlikteyim ama neden kendimi bu şekilde düşünmek yerine sanki dışarıdan izliyormuşum gibi hissediyorum? Bütün bu yoğunluğun ve hayatın hızının dışında, kendime bir çember oluşturmuşum da içinde dönüp duruyormuşum gibi geliyor? Akışına bırakamıyorum. Günlük işlerle uğraşıp, sorumluluklarımı yerine getirip günleri tüketiyor olmak içimde bir yere dokunuyor, anlayamıyorum. Kayıtsızca etrafımı izliyorum, insanların yüzlerine, hareketlerine bakıyorum. Konuşuyorlar, gülüyorlar ve bir şeyler paylaşıyorlar. Evet, ben de dışarıdan bakıldığında onlardan farksız görünmediğime eminim. Peki, onlar da benim gibi düşünüyorlar mı? Yaşadığım hayat başka nasıl olabilirdi sorusuyla fazlasıyla vakit geçiriyorum. Ama aklımda hep başkaları var. Devamlı, sonu gelmeyen ve her konuda yaptığım karşılaştırmalarla kendimi meşgul ediyorum. Başkalarına bakmaksızın herkes kendi hayatıyla ilgilenip onu güzelleştirmeye çalışmalı biliyorum ancak söylendiği kadar kolay olmuyor maalesef. Üstelik insanlar hayatlarını bu kadar herkesin önüne sere sere yaşıyorken… Başkalarının yaşadığı hayatı kıskanmak değil yaptığım. Sadece merak ediyorum, bütün bunlar gerçek mi? Etrafımda, kafamda sürekli dönüp duran belirli ve değişmez sahneler var. Gerçek olup olmadıklarını anlamaya çalışmaktan yoruldum. Keşke düşünmesem ve hayatım biraz olsun kolaylaşsa. Ya da bilsem gerçeği, dışarıya gülücükler saçarken gerçekten hakkını veriyorlar mı o mutluluğun? Hayatım ne kadar güzel, kolay olursa olsun ben veremiyorum çünkü. Bazı şeyler doğruymuş gibi gelmiyor ve bunu söylemekten de korkmuyorum. Sadece yoruluyorum, bir anlam çıkarmaya ya da cevaplar bulmaya çalışmaktan. Ne kadar kolay olurdu hayatın akışına kapılıp gitmek… Ben ise sadece her geçen günün canımı acıtışı ile bunları düşünmeden duramayışımla bir savaş halindeyim. Yaptığım şey hayatı çok ciddiye almak değil, gelecek kaygısı ya da ölümden korkmak da değil. Sadece anlamlandırmak istiyorum. Dışarıya baktığımda gördüğüm şeylerle kafamdakileri bağdaştırabilmek istiyorum. Yalnız olmadığımı hissetmek, birilerinin benimle aynı şeyleri düşünüp kendi dünyalarında sıkışıp kaldıklarını bilmek istiyorum. Birilerine gerçekten düşüncelerimi anlattığımda psikoloğa görünmem gerektiği tavsiyesini duymaktansa sözlerimin üstüne yenilerini eklemelerini istiyorum ya da sadece anlatabilsem, anlaşılsam yeter. Anlatamadığında tükeniyorsun. Kendi içinde, kendi duygularının esiri oluyorsun. Çıkar yollar arayıp bulamıyorsun ve bu seni biraz daha çıkmaza sürüklüyor. Aynı romandaki Siegmund gibi, kendi hayatında sıkışıp kalan Siegmund… Bir yandan kimseyi yıpratmamak için çırpınıp diğer yandan da kendi mutluluğunu yaşamak isterken yok olan Siegmund… Düşünceleri onun katili oldu. Düşündü, günlerce gecelerce düşündü ama konuşmadı. Çünkü anlatsa kime neye anlatacaktı? Onu anlarlar mıydı? Sadece yargılarlardı. Bunun da elbet kimseye bir yararı dokunmazdı, aksine oyunu kaybederdi. Aslında komik, susarak da kaybetti. Çıkmazın içinde yolunu bulmak, bir o yana bir bu yana savrulmaktansa sonsuza kadar zihnini kapattı. İki türlü de sonuçsuz bir çaba, korkunç bir kayıp. Akıl çıkmaza girdiğinde, ne konuşmak fayda ediyor ne de susmak. Düşünmekten asla kaçamıyorsun, defalarca denedim. O nedenle kendimi düşünmemeye değil de başka bir şeye zorluyorum. İstediğim ölçüde düşünmek. insanları istediğim ölçüde düşünüyorum. Ben nasıl dışarıdan onları izliyor ve düşünüyorsam onlar da aynısını yapıyorlar. Ancak bu şekilde mutluluklarını paylaşabiliyorum. Tek başıma değilim. Bu koşuşturmacada, hızla akıp giden zamanda beraber yol aldığım insanları izlediğimde yalnız olduğumu düşünüp umutsuzluğa kapılmak yerine gözlerimi kapatıyorum. Ne görmek istiyorsam onu görüyorum. Kaynakça Lawrence, D.H. “Çizgiyi Aşmak”. Metis. Ocak, 2016.Dilara Ayşegül KÖKTEN KÜÇÜK BİR SÜRPRİZ Hayatımızda pek çok güzellik olmasına rağmen bazen nedense mutlu hissetmeyiz. Evet paramız vardır, bizi seven insanlar vardır, iyi bir okulumuz ya da işimiz vardır. Dışarıdan bakıldığında son derece mükkemmel bir hayat yaşıyor gibi görünürüz, tıpkı ana karakter Linda gibi. Küçük bir soru veya olay ise Linda gibi bizim de gözümüzün açılmasını sağlayabilir. Linda’nın sorunu ise toplumda ve kendi çevremde de en çok gördüğüm mutsuzluk nedeni, monotonluk. Monoton bir hayat neler içerirse içersin bir süre sonra sıkıcı ve yorucu hissettirmeye başlar. Linda’nın bolluk içindeki hayatının monotonluğundan kurtulma çözümü karşısına şans eseri çıkıp bir işaret olduğuna inandığı eski sevgilisi oluyor. Ancak ilerleyen olaylar ona hayatındaki monotonluğu değiştirmek için illa geniş çaplı değişimler yapmaması gerektiğini gösteriyor. Küçük bir tatil bile ona hayattan aslında zevk alabileceğini gösteriyor, üstelik kocasını aldatmadan. Çünkü her ne kadar sıkılmış olursak olalım bize değer veren insanlardan kurtularak değişim değil yıkım yaratırız. Hayatımızı bir noktada sorgulamaya başladığımız anda ise yeni şeyler yapmak, yeni yerler görmek, belki de var olan düzenlerimizi değiştirerek daha renkli bir hayata ulaşmak istiyoruz. Yakın zamanda okuduğum bir ünlünün röportajı ise bu yazı yazarken daha geniş bir çerçeveden bakmamda yardımcı oldu. Okuduğum röportajdaki ünlü, dünyaca tanınan, her şeyi karşılayacak parası olan, dışarıdan ulaşılamayacak mükkemmeliyette bir hayata sahip olan, bir derdi tasası olamayacağını düşüneceğimiz birisi, Kylie Jenner. Röportajın konusu ise gazete manşetlerinde yer alan doğum günü hediyeleriydi. Gazetelerde olmasını sağlayan hediyeler ise milyonlarca dolar değerindeki arabalar. Bunu görünce özeneceğimiz bir hayatı olduğunu düşünüyoruz, sevenleri ona lüks arabalar alıyor. Ancak kendisi bu durumu, artık arabalardan alabildiği mutluluğun en fazla bir ay olduğunu ve sıradan şeyler olduğu yönünde açıklıyor. Alışmışlık zevk almasının önüne geçiyor aslında. Aynı hediye hayatında hiç arabası olmayan birine verilse sahip olacağı mutluluğu düşünebiliyor musunuz? Belki de o hediyelerden hayatının sonuna kadar müteşekkir olacak insanlar var dünyada. Her gün uçağa binmenin ve her gün yürümenin arasında bir süre sonra insan üzerinde herhangi bir his farkı olmaması gibi. Uçağa binme imkanına sahip olmayan bir çocuğun uçağa bindiğinde hissettikleriyle bir pilotun uçağa bindiğinde hissettiği bir midir? Biri için bu yeni bir heyecan iken biri için her gün yaptığı monoton bir olaydır. İnsanların değişmeyen bir ortak olgusu vardır: ulaşılamayan şeyler ulaşana kadar güzel görünür, ulaştıktan sonra ise sıkıcılaşır. Her gün yeni bir şeyler deneyip, renkli bir hayata sahip olmak ne yazık ki o kadar kolay değil. Büyük değişimler ise her an karşımıza çıkmıyor. O zaman da monotonluk zincirini kırıp hayatımızı renklendirmek bizlere kalmış oluyor. Monotonluktan kurtulmak için ne yapmalıyız peki? Hayatımızda kim var kim yok çıkarmalı, yeni bir yere taşınmalı, yeni şeyler mi denemeliyiz? Yoksa küçük değişiklikler monoton bir hayat çemberini kırabilir mi? Her gün aynı okula gidip öğle yemeğinde aynı şeyleri yiyoruz belki de. Bir gün bir arkadaşımızın bize sürpriz yaparak yeni bir kafeye yemeğe götürmesi bizi mutlu edebilir. Bir aile ferdinin o gün kahvaltıda zeytinlerle gülen yüz yaparak bize tabak hazırlaması da... Biz bir arkadaşımıza küçük bir pasta yapıp okula götürsek de... Sürprizler belki değişiklik yapmadan bir değişim yaşamaktır. Hayatımıza küçük sürprizler ekleyerek de mutlu olabiliriz. Belki de bir başkasına sürpriz yaparak mutlu bir hayatta rol almış oluruz. O yüzden ben sürpriz yapmayı çok severim, bazen bir bardak kahvenin arkadaşımın yüzünde yarattığı gülümseme benim günümün daha güzel geçmesini sağlıyor. Başka bir ülkede yaşayan erkek arkadaşımaysa zaman zaman aldığım hediyelerle zaman zamaan sebepsizce arayışlarımla sürpriz yapıyorum çünkü biliyorum ki küçük de olsa bir mutluluk sebebi olabilirim. Herkes aynı düşünceye sahip olduğunda sanırım mutlu olabiliriz... Irmak Sergi ŞİMDİKİ KOMŞULAR BİR HARİKA! Aziz Nesin’in Şimdiki Çocuklar Harika kitabı mizahi olarak komşuları hatırlatıyor bana bugünlerde. Günümüz apartmanlarının güncel ve bir o kadar “harika” sorununa değinmek isterim bu vesileyle. Sevgili üst kat komşuları acaba evinizde tadilat süsü verilmiş yıkma ve baştan inşa etme hayalleriniz ne zaman son bulacaktır? Muhtemelen yıkılmaması gereken bir duvarı yıkıyor, ya da kaldırılmaması gereken bir kolonu kaldırtıyorsunuz ancak daire kafanıza göçmeden önce olaya el atmanız yararınıza olabilir diye düşünüyorum. Marcel Proust da “Üst Kat Komşusuna Mektuplar” adlı eserinde üst kat komşusuna beklenmedik bir derecede kibar bir dille gürültüden rahatsız olduğunu belirten mektuplar yazıyor ve eskiden beri problem olmaktan çıkamayan bu sorunu dile getiriyor. Tahminen evin dekorundan sıkılmış yeni emekli bir çifttir üst katınızdaki gümbürtülerin sebebi ya da daha yolun başında olan gelecekte bebeklerinin ağlama sesine dayanamayacağınız yeni evli bir çift. İşte o daire tam da bahsettiğimiz daire: Burası sürekli kıvranan, deri değiştiren bir organizma gibi! (Birsel, 2005) Güneşin yüzünü nazlı nazlı göstermeye tenezzül ettiği bir ekim sabahı saat dokuzu on geçiyor, uyuyacağınız elli dakikanın daha hesabını yaparak geçiriyorsunuz, evde pijamayla terliklerle film izlemeyi, blog yazmayı hedeflediğiniz güzel bir cumartesi sabahı. Sonra ne mi oluyor? Tahammülü son derece zor bir matkap sesiyle uyanıyorsunuz. Cumartesi sabah erken uyanmanın iki çeşidi vardır: Ya hafta içine kurduğunuz erken alarmları kapamayı unutmuşsunuzdur ya da mütemadiyen hafta sonunu felakete çevirmeye odaklı bir üst kat komşusuna sahipsinizdir. Birinci çeşidine uyum sağlama süreci kısmen daha kısadır. Yalpalayarak telefona uzanır, alarmı kapatır ve bir iki dakika içerisinde tekrar uykuya dalarsınız. İş ikinciye geldi mi durum sandığınızdan da vahimdir. Eğer şanslıysanız –ki bunu şanstan sayar mısınız bilemem- söylene söylene tekrar dalarsınız. Ama bu hikaye burada sonsuza kadar mutlu mesut uyudular olarak son bulmaz. Bırakın uyumayı, gün içinde evin içinde kaşlarınız çatık gezmemeniz imkansız hale gelir. Bu sefer de alt katın çekiç sesine uyanırsınız akrebin onu, yelkovanın on ikiyi gösterdiğini umarak. Apartman kurallarına göre sabah on ila akşam sekiz arası tadilat yapılır kuralını bir tek siz hatırlarsınız. Ama tabi ki saat daha on bile olmamışsa sinir kat sayınızın yükselmesi muhtemel bir olasılıktır. Sabrınızın son kullanma tarihi de 7 Ekim 2016 Saat 9:47 ise artık komşuları elinizden alabileceklere helal olsun demek kalır. Ne yapsam polis mi çağırsam yoksa gidip bir güzel kavga mı etsem diye düşünürken fon müziği sizi hiç yalnız bırakmaz. –Komşular diye söylemiyorum bir o kadar da düşüncelidirler.- Ne yazık ki çekiç sesleri, bu defa iki ayrı merkezden stereo olarak başlar! Bir başka üst kat komşu çeşidi de tek başına üç kişilik gürültü yapan komşu çocuğudur. Hele ki bir de pazar sabahları erken uyanan bir türdense durum içler acısı bir hal alır. Bütün Aslan Krallar, Bugs Bunnyler, Şirinler sizin evi amfi tiyatroya çevirir. Her hafta başka bir müzik aleti hediye edilen şımarık ama bir o kadar da çalmaya isteksiz çocuklar vardır. O kahvaltı sonrası “Hadi kızım/oğlum bize biraz keman çal.” cümlesi bundan sonra hiçbir şeyin eskisi gibi olmayacağının bir ipucudur. Alt komşularınızın önerisini merak edecek olursanız eğer açık bir şekilde söylemek isterim: “ Çalsın çalmasın diyen yok ama öğrenip çalsın, bizimki de kulak.” Ama gösterdiği özen ve harcadığı emekten dolayı takdir etmemek mümkün değil tabi ki (!) Gelgelim son gürültücü çeşidine, evde topukluyla yürüyenler, yürüyenlerimiz. Sizleri de anlamak lazım tabi onca Amerikan, Türk dizilerinde ayakkabı çıkarmaya çıkarmaya kendilerini ileri düzey kültürlü ilan eden komşularsınız. Hadi diyelim giydiniz lütfen topuklu terliklerle, ayakkabılarla koşma hünerlerinizi evin içinde sabah sabah göstermeyiniz. Olimpiyatlar dört yılda bir oluyor, her gün atletizm yarışlarına hazırlanmak niye? Önünüzde gürültüsüz, tadilatsız üst komşularınızın olacağı günler olsun efendim. KAYNAK Birsel, G. (2005, 23 Temmuz). Şeytan diyor ki, al o matkabı. Sabah http://www.sabah.com.tr adresinden elde edildi. Proust, M. (2016). Üst Kat Komşusuna Mektuplar. İstanbul: YKY. KAVAKLIOĞLU 1 EFSUN KAVAKLIOĞLU ID: 21502421 TURK101 - section 013 ALİ TURAN GÖRGÜ 20/02/2016 3. Sayfa Kör bir insan sesler ile etrafında neler olup bittiğini anlayabilir. Kör ve sağır bir insan dokunarak bir şeyleri fark edebilir. Peki biz, normal, sağlıklı ve sağlam insanlar neden gözümüzün önünde olup biten bazı olayları görmüyoruz, algılayamıyoruz? Hatta doğruyu söylemek gerekirse görmezden geliyor, fark etmemiş gibi davranıyoruz? Belki de başkalarının işine karışmak istenmediğinden ya da bizim başımıza da bir şey gelir korkusundan... Fakat bana dokunmayan yılan bin yaşasın mantığı ile bütün hayatını geçirmemeli insan, kendini başkalarının yerine koymalı, empati kurmalı ve elinden geldiğince yardım etmeli. İnsanlık bu değil midir zaten? Hele de bu konu toplumumuzun ve dünyadaki birçok toplumun kanayan yarası ise: kadınların insan yerine konulmaması. "Sayfayı çevirmeyin" (Şahiner 13). Kadınların tam olarak bir insan yerine konulmaması, her birey ile eşit haklara sahip değilmiş gibi davranılması yıllardır, hatta yüzyıllardır süregelen acı bir gerçek. İnsanlığın üzerindeki bu kara leke, hiç de küçümsenecek ya da önemsenmeyecek bir durum değil. Bazı talihsiz kadınların başına her gün, her saat gelen olaylar bir erkeğin başına gelse ortalığı yıkacak olan insanlar olayın kurbanı kadınlar olunca parmaklarını bile kıpırdatmıyor, "karı-koca arasına girilmez." ya da "kocandır sever de döver de.", hatta "demek ki hak edecek bir şey yapmışsın." gibi ifadeler ile kadınları ya suçlu duruma düşürmeye çalışıyor, ya da durumu abarttığını, bunların normal ve doğal şeyler olduğunu ima ederek olayı kendilerince kapatıyorlar. Bu olaylar birkaç söz ile kapanabilecek olaylar değil, eğer birileri birşeyler yapmaya başlamaz ise belki de hiçbir zaman çözüme kavuşamayacak kadar derin ve hassas olaylar. Neyse ki böyle durumları dile getirmekten korkmayan, çekinmeyen güçlü ve duyarlı insanlar aramızda dolaşıyorlar. Sözleriyle, yazılarıyla, eserleriyle topluma bunları anlatıyor, hissettiriyorlar. KAVAKLIOĞLU 2 Seray Şahiner de öyle bir kitap yazmış ki, okurken insan 'kör' olsa da olmasa da bu olayların ciddiyetini anlıyor, bir de kurbanın bakış açısından görüyor her şeyi. Leyla ile birlikte her olayı tecrübe ediyor, hislerini ve düşüncelerini içten içe yaşıyor okur. Yazar olayları detaylı ve çok gerçekçi yazdığı için insanın içi de yanıyor, kara bir bulut gibi çöküyor bu hisler insanın yüreğine. "Ya benim başıma gelseydi?" diye düşünmeden edemiyor insan, dolayısıyla gözünün önünden bir perde kalkıyor, bu olayların her gün binlerce kadının başına geldiğinin farkına varıyor ve bu durumu değiştirmek için birşeyler yapılması gerektiğini herkese duyurmak istiyor. Kitabı bitirdikten sonra da uzun süre aklımdan çıkmadı bu tür düşünceler, insanın aklında yer eden bir anlatım tarzı olduğundan mıdır yoksa olayı açıkça insanın yüzüne vurmasından mıdır emin değilim. Fakat etkili olduğu kesin. Bilinçli ve duyarlı bir birey olmak, kendine sahip çıkabilmek kadar başkalarının da hak ve özgürlüklerini korumaya çalışmayı da gerektirmez mi? Toplumdaki her bireyin bu tür olayların önemini kavraması ve bunlara göz yummaması gerekir bu dünyada sağlıklı ve huzurlu bir yaşam sürebilmemiz için. Kafanızı başka yöne çevirmeyin, birşeyleri duymazdan gelmeyin. "Bir gün benim de eşimin ya da kızımın başına da gelebilir." mantığıyla yola çıkmayın, kadınların da 'insan' olduğunun, hakları ve özgürlükleri olduğunun farkına varın.Bilmeyenlere anlatın, körleri karanlıktan kurtarmaya, sağırları sessizlikten çıkarmaya çalışın. Her ne kadar saçma veya abartılı gelse de kulağa, bu durum yadsınamaz bir gerçek. Bu korkunç gerçeği yok etmek insanlığın elinde, ancak ve ancak her birey etrafındakilerin gözünü açmaya başlarsa bu karanlıktan kurtulabiliriz. "Şimdi sayfayı çevirebilirsiniz" (Şahiner 107). KAVAKLIOĞLU 3 KAYNAKÇA 1- Şahiner, Seray. Antabus. İstanbul: Can Yayınları, 2015. ELİF YURDDAŞ TANRI'YA KÜSMEK Eskiden her musibetin arkasında, bizi daha iyiye ve daha fazlasına hazırlayan bir süreç olduğuna inanırdım. Hani derler ya, bela geldiyse bir sebebi vardır diye. Ben de buna benzer şekilde düşünüyordum. Bu derdi de aşacak gücüm var ki, bana geldi diyordum. Bu biraz da kaderci bir yaklaşım aslında ama o zamanlar benim inancımı besliyordu. Tanrı'nın benim için bir planı olduğuna neredeyse emindim. Ama sonra bir şey oldu. Hayatımdaki taşları yerinden oynatan güçlü bir deprem... Hiç hak etmediğini düşündüğüm birinin başına çok kötü bir şey geldi. O, bu olanı kaldıramadı ve canına kıydı. Bu olay bende çok derin bir iz bıraktı. Sanki bir anda ruhum çekilmiş gibi hissetmiştim, haberi aldığım gün. Dünyam yörüngesinden çıktı, boşlukta bir takla attı ve savruldu adeta. O gün anladım, Tanrı'nın bizim için bir planı falan olmadığını ve hayatımda ilk defa o gün düşündüm, belki de Tanrı yoktu. Hiç olmamıştı. Belki de biz zavallıların kendimizi teselli etmek için uydurduğumuz ucuz bir kurgudan ibaretti. O an anladım ki hiçbir dert, bizim hayrımız için ortaya çıkmıyor. Biz dertle baş edebilirsek bizi güçlendirdiği doğru ama baş edemediğimizde, derdin yükünün altında eziliyoruz. Tıpkı taşıyamadığı yükün altında ezilip ölen zavallı bir karınca gibi... İnsanın kadere ve dine olan inancı bile gözüme absürd görünüyor bazen. Dünyada olup biten bunca zalimliği tasarlamış olan bir Tanrı, plan yapmışsa bile eline yüzüne bulaştırmış gibi görünüyor. Haberlerde onlarca kötü şeyden bahsediliyor. Aç ve sefil halde sokaklara düşen insanlar, tecavüze maruz kalan küçücük çocuklar ve savaş meydanlarında ölen bebekler... Tanrı'nın onlar için bir planı olduğuna inanmıyorum artık. Ölmüş olan için yapılacak bir plan zaten kalmıyor. Hayatta kalmayı başaranlar ise asla normal olamayacaklar. Travma ve ölümle yetişen bir nesil var şu an dünyanın pek çok yerinde. Suriye'de, Yemen'de, Afrika'nın pek çok ülkesinde ve Uzak Doğu Asya'da savaşın ortasına doğuyor bebekler. Tanrı ne yapıyor peki? Ya tüm bu kötülükleri onun yolladığını düşünüyor insan, tüm bu acıya ve ölüme onun sebep olduğunu, ya da onun umurunda olmadığımızı. Luca Di Fulvio'nun Rüya Dağıtan Çocuk adlı kitabındaki ana karakterin aksine, ben asla tam olarak inkara gitmedim. Gidemedim. Ama en değerli arkadaşım hayatına son verdiğinde, Tanrı'yla benim aramız açıldı. O günden sonra, onun hiçbir şeyin kontrolünde olmadığını kavradım. O sadece karıncaları izleyen bir çocuk. Daha fazlası değil. Olup bitene müdahale etmiyor ya da belki de edemiyor. Tek bildiğim, dünyayı bir hastalık gibi sarmış olan savaş, acı, kan ve ölüm denizinde insanlık olarak rotasını bulamayan ve kaptanı olmayan bir gemi gibi sürüklendiğimiz. Ne zaman batarız, bilinmez. Ama şu aşikar ki Tanrı'nın umurunda değiliz. Eğer öyle olsaydı, tüm dünyayı böylesine savrulur ve sarsılır vaziyette kendi haline bırakmazdı. Bizlere bir yol gösterirdi. Tüm bu acılara son verecek bir çözüm bulurdu, öylece oturup izlemek yerine. Belki de biz onun can sıkıntısını gidermek için kullandığı onlarca oyuncağından biriyiz sadece. Ne yaşadığımız, ne hissettiğimiz ya da ne istediğimiz zerre kadar umurunda değil. Belki de dünyada çok olay oldukça onun da eğleneceği şeyler artıyordur. Tıpkı birden fazla kanalı gösteren bir televizyona sahip olmak gibi. Belki de acımız onu neşelendiriyor, can sıkıntısını gideriyordur. Tanrı'ya küstüğüm için sanırım, aklıma böyle şeyler gelip duruyor onunla ilgili. Belki de ona haksızlık ediyorumdur, bilmiyorum. Tek görebildiğim dünyayı kuşatmış olan acı. Kaynakça Di Fulvio, Luca. Rüya Dağıtan Çocuk. Pegasus Yayınları, İstanbul: 2015. FUTBOL DİNİ Yazıya hızlı girersem ofsayta düşerim diye endişe ediyorum. Ancak genel ifadelerle başlayıp asıl mevzuya varmakta da başarılı olamayacağım. Bu yüzden dolandırmadan başlıyorum. Futbolun mevcut toplumun günlük yaşantısında kazanacağı önemi oyunun yaratıcıları asla tahmin edemezdi. Öyle ki yeni tanıştığımız bir kimseye hangi takımı tuttuğunu da muhakkak sorarız. Futbol diğer tüm sporların pabucunu da dama atmıştır. Nitekim bir spor kulübünün voleybol veya hentbol takımının futbol takımı kadar ilgi toplaması oldukça nadir bir olay. Bu durum skorun futbolda her zaman daha mütevazı kalması ile alakalı olsa gerek. Daha az sayı ya da gol atılması, taraftarın golü heyecanla beklemesi demek. Ve hakkını da vermek lazım ki futbol güzel oynandığı zaman göze de hitap eder. Ancak futbol ilk çıktığı zamanın aksine alınıp satılan, pazarlanan bir meta haline gelmiştir. Günümüz futbolu profesyoneldir ve yegâne amaç eğlenmek değil kazanmaktır. Hâl böyle olunca futbolun seyir zevki de azalmıştır, en azından Galeano’nun iddiası bu yönde. Buna rağmen bu kültün seyirci kitlesi nasıl olmuştur da büyümeye devam etmiştir? Bu soruyu da ben yanıtlamaya çalışacağım. Bugünlerde futbolu oynayanlar, büyük ihtimalle galibiyetlere izleyenlerden daha az seviniyor. Neticede kendileri risk almaksızın isteneni vermeli, kazanmalı ve özgeçmişini başarılarla doldurmalıdır ki daha çok para kazanacağı bir yere gidebilsin. Bahsettiğim bu döngü bir modern çağ paradigması gibi gözükse de bin yıllık feodalizmin zamanımıza mirasıdır. Nitekim bugünün futbolcuları tıpkı bir Ortaçağ şövalyesi gibi şan, şöhret ve para için savaşmalıdır. Futbolun Kutsal Kâse’si olan şampiyonluk kupasını kaldırmaktan başka amaç düşünmemelidirler. Zaten bu yolda kendilerini destekleyecek taraftarlar da her zaman yanlarında. Ne yazık ki bu senaryoda taraftarlar papalık tarafından kandırılıp dini için savaştığını sanan serfler ve köylülerden farksız. Papalığın sözde kutsal seferlerinin asıl amacı zenginlikti. Hâliyle futbolun papalığı da yayıncı kuruluşlar ve futbol federasyonlarıdır. Papalık, keşişleri, ya da spikerleri ve amigoları, ile taraftarları kutsal seferler için harekete geçirir. Böylece serfler kendine has ritüellere sahip taraftar grupları ya da tarikatlar halinde örgütlenir. Papalığın oyunları bununla da bitmez. Hiç dikkat ettiniz mi bilmem ama şampiyonun genelde son haftaya değin belli olmaması bana hep şüpheli gözükmüştür. Bu durumun papalığın işine geleceği aşikâr fakat papalığın sahadaki adamı bu kadar etkili mi? Aslına bakarsanız sadece kart göstererek şövalyeleri aforoz edebilmek kontrol altında tutulması gereken bir yetki. Eminim ki papalık bu durumun suiistimal edilmesine karşıdır ve bilgece kararlar alınmasına yardım ediyordur. Bunun dışında kombine kart adı altında cennetten arsa satımı ve kimi taraftarların stada girişini yasaklayarak onları aforoz etme de papalığın diğer görevlerinden. Bir takımı küme düşürerek enterdiye de başvurduğu görülmüştür. Bazen yetenekli bir oyuncu ön plana çıktığında papalık onu serflere pazarlar ve yeni bir aziz doğar. Serfler onun ismini anarak dua eder çünkü onun yardımıyla muzaffer olacaklardır. Uzun lafın kısası papalık, serfleri yani taraftarı yönlendirecek ve sadık tutacak pek çok araca sahiptir. Papalığın hizmet ettiği tanrıyı ise kimse görmemiştir. Ama kesin olan çok parası olduğu ve serflerin sadakatinin devamını sağlaması gerektiği. Bir ihtimal, tek bir tanrı da yoktur. Demem odur ki değerli okurum, futbolun hala bu kadar insan toplayabilmesi aslında onları sahte fakat örgütlü bir dinle acımasızca kandırmasından ileri gelir. Bir dinin bu dünyada hiçbir şeyi olmayanlara sonsuz bir ahiret vaat etmesi gibi futbolu sömürenler de kaybedecek bir şeyi ve umudu olmayan insanlara sahte bir amaç gösterir. Bu yolla insanları da sömürür. Düşünün ki bu cümlelerin yazarı bir zamanlar ateşli bir futbol taraftarıydı. i i Galeano, Eduardo. Gölgede Ve Güneşte Futbol. Çev. Ertuğrul Önalp. İstanbul: Can Yayınları, 2015. Merve Deniz BİR MUCİZE OLSUN Kitap okumak, insanın hayatını renklendiren aynı zamanda sorgulatan bir eylemdir. Okuduğumuz her kitapta onlarca insan ile tanışırız ve onların hayat hikâyelerine şahit oluruz. Eğer iyi bir okuyucuysak her sayfada başka bir karaktere bürünürüz. Öylesine benimseriz ki o insanları, acılarıyla hüzünlenip sevinçleriyle neşeleniriz. Fakat her kitapta aynı etkiyi bulamayabiliriz; bazı kitapların kapağını kapattığımızda onları orada bırakıp hayatımıza devam ederiz. Kimi kitaplar vardır ki karakterleri farkında olmaksızın sayfalardan hayatınıza süzülür. Tıpkı Canan Tan’ın Pembe ve Yusuf kitabındaki Kader, Pembe ve Yusuf gibi... Kitabı okuduktan sonra onların sadece birer roman karakteri olmadığını, aslında hepsiyle daha önce hayatımın bazı anlarında tanıştığımı fark ettim. Bir insanın adı tüm ömrünü etkiler mi? Bir baba neden erkek beklerken kız olduğu ve babasının öldüğü gün doğduğu için kızına bu ismi verir? Kader… Sanki sen beni varlığınla mutsuz ettin, sen de ömrün boyunca bu ismi her duyduğunda kahrol der gibi. Evet, gerçekten de öyle oldu. Kader’in yüzü bir kez gülmedi, yüreği yaşayamadıklarının acısıyla kavruldu durdu. Özellikle evlendikten sonra hem psikolojik hem de fiziksel şiddetin de olduğu bir esir hayatı sürdü. Hangi kadın hak eder bunu? Çocukken dedemlerin köyünde kocasından şiddet gören bir kadın vardı. Daha da kötüsü herkes o kadının işkence gördüğünü biliyordu ve buna rağmen kimse sesini çıkartmıyordu çünkü erkek adam döverdi, söverdi ama sevemezdi. O kadınla bazen sokakta oynarken göz göze gelirdik, çok şey söyleyecekmiş gibi bakardı ama hiçbir şey söylemeden içeri girerdi. Kader’in hayatını okudukça o kadını anımsadım. Kim bilir bir bakışıyla anlatamadığı neler yaşamıştı? Pembe ise okumaktan büyük hüzün duyduğum bir diğer karakterdi. Biliyorum ki abla kelimesi sözlükteki anlamından daha fazlasıdır. Kardeşim, nefes alırken ciğerlerimi alabildiğine doldurduğum havadır benim için. Onun varlığı, beni resmen hayata bağlıyor. Onun bir an üzülmesini istemiyorum sanki onun tırnağının ucu kırılsa, kopan o parça benim yüreğime batacak. Pembe ile bu noktada çok benziyoruz aslında. Onun da hayattaki en değerlisi erkek kardeşiydi ve sırf Yusuf hapse girmesin diye kendi hayatına son verdi. Aslında kitabı, Pembe’nin fedakârlıklarla dolu ablalığında kendimi bularak okuduğumu itiraf etmeliyim. Pembe’nin intihar şokunu atlatamadan ben olsam ne yapardım diye düşündüğümü anımsıyorum. Evet, ben de aynısını yapardım. Kardeşim üzülmesin diye ben de gözümü kırpmadan kıyardım canıma. Peki, aldığımız bu karar geride kalanları nasıl etkileyecekti? Yusuf ablasının kaybından sonra daha mı mutlu olacaktı yani? Yusuf bu hikâyenin neresindeydi? Bu hayata sırf ablasını öldürmek için mi gelmişti? Toplumdan ve ailesi tarafından, Pembe hariç, nedenini bilmediği bir şekilde resmen dışlanmıştı. İnsanlar işi olmadığı zamanlarda Yusuf ile konuşmazlardı bile. Gökyüzündeki bulutlar gibiydi Yusuf, insanlar var olduğunu biliyorlar fakat görmeleri için bakmaları gerekiyordu. Hepimiz hayatımızın bazı anlarında Yusuf’un yerinde olmuşuzdur, ben de Yusuf gibi dışlandığımı hatırlıyorum. Üniversiteye ilk başladığımda içime sinen bir arkadaş grubu bulamamıştım. İnsanların bazı davranışları bana yanlış geliyordu ve bu yüzden çok fazla insan tarafından dışlanmıştım. Yusuf’un mücadele ettiği yalnızlığı gördükçe aklıma o günlerim geldi. O anlarda hep annemi aramıştı gözlerim; keşke yanımda olsa demiştim. Kim bilir belki Yusuf da böyle anlarında ablasını istiyordur yanında ama maalesef artık kalan hayatında Pembe diye biri yoktu. Tüm yaşanılanlar, gözümde domino taşlarının düşüşünü canlandırdı. Kaderin yanlış evliliği ilk hamleydi ve bu kararın kurbanları hem kendisi hem de çocukları oldu. Kader kendisinde yaşadıklarına engel olma gücünü bulamadı. Bazen tıpkı Kader gibi elimizden hiçbir şey gelmez ve alın yazımıza razı geliriz. Ama bakarsınız bir gün bir mucize olur ve yeryüzündeki tek ağlama sesi yeni doğan bebeklerden gelir, köşeye sinmiş içli içli ağlayan Kader’lerden, Pembe’lerden, Yusuf’lardan değil. Kaynakça Tan, Can. Pembe ve Yusuf. İstanbul: Doğan Kitap, 2014. Baskı. Ömer YURTSEVEN Durağı Bilinmeyen Trenler Senin de hayatın çok kötü gidiyor değil mi? Mutsuzsun, yalnız hissediyorsun, sabahları uyanmak bile istemiyorsun, kalbin kırılmış belki de paramparça olmuş. Üstelik “Bu sefer bırakıyorum be abi!” dediğin sigarayı daha da arttırmışsın. Aynaya her baktığında olduğun insanla olmak istediğin insanın savaşını görüyorsun. Yine olduğun insan kazandı değil mi? Evet dediğini duyar gibiyim. Peki, neydi seni olmak istediğin insan yapacak olan şey? Aşık olmak, istifa etmek, yıllardır açmak istediğin o küçük barı açmak, küçük bir sahil kasabasına yerleşmek ya da hep görmek istediğin o ülkeye gitmek mi? Bunların hepsi senin değil de başkaları tarafından sana dayatılan birer hayal desem sen de itiraz edeceksin bana biliyorum. İnsanların sana sürekli “Bunu yapmalısın.” demesinden sıkıldığın için yapmak istediğin şeylerin aslında o kadar da sana özel olmadığını fark edince yapmaktan vaz mi geçeceksin? Ne yani aşık olamayacak ya da o ülkeye gidemeyecek misin? Hayatındaki her şey yazdığı kitap gibi yarım kalan Arif bile bir Müzeyyen bulabilmiş kendine. Sen kendi Müzeyyen’ini bulamayacak mısın? Üstüne üstlük utanmamış almış karşısına Müzeyyen’i “Fakat Müzeyyen bu derin bir tutku” diyebilmiş. Sahi nerde bu Müzeyyenler? Hiç bana bakma öyle ben saklamadım onları… Sahi aşk cidden bu kadar derin bir tutku muydu ya da Arif’in yazarlığının bir yansıması mıydı bu söz sadece? Aslında pek de bir önemi yok sanırım. Zaten bu kadar sorgulamanın da bir manası yok. Hiçbirimiz ne bir Konfüçyüs’üz ne de Platon’uz. Trenin ne olduğunu çözmeye çalışırken treni kaçıran milyonlarca insandan biriyiz sadece hepimiz. Evet evet sen de öylesin kendini eşsiz sanan arkadaşım… Hazır tren demişken aşkı bir trene benzetsek nasıl olur acaba? Makinisti olmayan, hangi durakta ineceğini bilmediğin eğer inersen bir daha binemeyeceğin bir tren… Böyle söyleyince kulağa bayağı korkutucu geldi değil mi? Çünkü sana bir trene bindiğinde durakların birinde mutlaka inmen gerektiği söylendi hep. O durağı kaçırmaktan hep korktun, gittiğin yolu izlemektense durakların yazılı olduğu yeri takip ettin hep. Peki ya bu sefer trenden inmen gerekmiyorsa? Durakları takip etmeyi bırakıp yolu seyretmeye başlasan ya da başka bir deyişle yaşasan ne olurdu? Yıllarca sana söylenen şeyi bırakıp farklı bir şey denesen? Sadece aşk da değil, hayatındaki çoğu şey birbirine paralel raylarda ilerleyen trenler gibi sen onları çarpıştırmak istemezsen asla çarpışmayacaklar. Önemli olan diğer trenlerini nelerle doldurduğun, yolcu olarak kimleri aldığın… Arif’in Müzeyyen gittikten sonra kitabını bitirebilmesi de bunun güzel bir örneği sayılabilir. Evet, yanlış duymadın Müzeyyen gidiyor. Zaten Müzeyyenler hep gider… “Eee, Müzeyyen gittikten sonra trene ne oldu?” dediğini duyar gibiyim. Ben sana tren hiç durmayacak demedim ki… Tren durduğunda inmen gerektiğini söylüyorum ama bu kıyağımı da unutma. Gittiyse o da Müzeyyen’in ayıbı senin değil. Müzeyyen gitti diye trene hapsolmayacaksın arkadaşım. Sen hiç olduğu yerde yıllarca durup da çürümeyen bir tren gördün mü? Boşuna o kadar düşünme görmedin biliyorum. Unutma senin diğer trenlerin, trenlerinin içinde hayallerin, hayallerin içinde olmak istediğin insan var. Hayat ne sadece aşktan ibaret ne de giden Müzeyyenlerden… “Niye gitti abi Müzeyyen?” diye de sorular sormayacaksın. Bir cevabı yok çünkü. Belki ocağın altını açık unutmuşsundur ya da ütünün fişini çekmeyi unutmuşsundur. Tren yolculuğu sevmiyordur belki de Müzeyyen? Ne yapacağı hiç belli olmuyor bu Müzeyyenlerin… İşte bu yüzden Arif’in umursamaz tavrıyla söylediği gibi “Bitse ne olur, bitmese ne olur?” kafasında yaşayacaksın hayatı… Kaynak Algör, İlhami. Fakat Müzeyyen Bu Derin Bir Tutku. 2014. Fond Film. Film ÇIĞLIKLARI DUYMAMAK Bu yazdıklarımı okuması zor olacak; 'Allah kahretsin onları!', 'Bir insan bunu öz kardeşine/kızına nasıl yapar?' diyeceksiniz. O yüzden baştan uyarıyorum, Türkiye'nin en karanlık yüzüne hazır olun. Özellikle son zamanlarda üzülmeyelim diye haberleri açmayız, arkadaşlarımız trajik bir olay anlatınca ‘’Sus, moralimi bozma!’’ deriz çünkü başımıza gelmedikçe empati yapmaktan yoksunuzdur ve o an bizi ilgilendirmeyen bir şey için üzülmek istemeyiz. İşte her şey aslında bu noktada başlıyor. Biz gözümüzü yumdukça ülkemiz kötülük dolu bir hale sürükleniyor, o yüzden bu yazımın okunması herkes için bir görev olmalıdır. Çığlık atamayan kız çocuklarının, tecavüze uğradığını kimseye anlatamayan küçük kız kardeşlerin sesi olmalıyız. Bunu başaran Büşra Sanay'a minnetlerimi sunup beni geçmişe götürdüğü acı bir olaydan bahsedeceğim. Ortaokuldan beri her sabah gazeteleri düzenli takip ederim. Hayatımı değiştiren ve psikoloji okumamdaki en büyük etken olan ‘’Babamın sütü çok acı’’ adlı haberi ortaokuldayken okumuştum. Ayşe Arman, Hürriyet gazetesine verdiği bir röportajda 3 yaşındaki bir kız çocuğunun babası tarafından cinsel istismara maruz kalmasını ve mahkemenin heyet raporunu reddettiğini yazıyordu. Haberi okurken ağlamıştım ve en yoğun hissettiğim duygular (çok şanslı bir çocuk olduğum ve o kızın benim çeyreğim kadar şanslı olamadığı için) nefret, kızgınlık ve hüzündü. Ben özel okullarda okuyan, ailesi tarafından el bebek gül bebek büyütülen; yediği önünde, yemediği ardında olan bir çocukken benim kız kardeşim olabilecek yaşta bir kız çocuğu babasının penisini yalamak zorunda bırakılıyordu. TDK'nin, ensest tanımı aile içi yasak ilişki şeklindedir. Bahsettiğim olaydan sonra bu tanım o kadar eksik ve yetersiz kalıyor ki. Ensest, bir çocuğa verebileceğiniz en büyük zarardır. Ensest yüzünden çocuğunuzun hayallerini, geleceğini, insanlara güvenini çalarsınız. Belki de en korkunç insanlık suçunu işlersiniz. Ensestin suçlusu sadece tacizi gerçekleştiren yaratık da değildir. Çocuğun yardım çığlıklarını göz ardı edenler de suçludur hatta daha da suçludur çünkü dünyanın kötü bir yer olmasının sebebi kötü insanlar değil, kötülüğe sessiz kalanlardır. ‘’Benim kocam yapmaz!’’ diyen bir kadın var. Bunu, psikologlar tarafından cinsel istismara uğradığı kanıtlanmış küçük bir kızın annesi söylüyor. ‘’Babası sadece onu sevmek istemiş, benim kızım yalan söylüyor.’’ diyen anneye ne demeli? Senin bu dünyaya korumak için getirdiğin can parçan hayatının en kötü travmasını yaşıyor ve sen hala bunu reddediyorsun. İşte, benim tıkandığım ve boğazımın düğümlendiği yer burası. Yardım isteyen kızın çığlıklarının duyulmaması ve üstüne üstlük olayın anneler tarafından örtülmeye çalışılması. Kadınlar, bu devrim bizden başlayacak. Amcanı, dayını, babanı sen seçmiyorsun ama dünyaya çocuk getirmeyi, kocanı sen seçiyorsun ve ensesti önleyebilirsin. Tek yapman gereken çocuğuna kulak vermek; ‘’Babam beni dudağımdan öpüyor, dayım beni soyup evcilik oynatıyor.’’ dediğinde bunu psikologlar eşliğinde araştırmak. Çocuklar yalan söyler algısı sadece yanlış bir şey yaptığında onu saklamak için söyledikleri yalan durumunda doğrudur, hiçbir çocuk uğradığı travma hakkında yalan söylemez. 3 yaşındaki çocuk yaşadığı travmanın ciddiyetini bile kavrayamaz, sözlere dökemez. Bunu anlaması gereken aile fertleridir. Aile fertleri, sadece kız çocuklarını gözetmemeli, aynı zamanda erkek çocuklarına da göz kulak olmalıdır. Olay çokluğu sebebiyle sadece kızlara yapılan ensest bilinse de erkek mağdurlar da vardır ve eşit derecede buna da tepki gösterilmesi gerekir. Her birimizin bir komşu, öğretmen, arkadaş, akraba, tanıdık olarak sorumluluğumuz var. Bu sorumluluğun ucunda bir çocuğun canı var. O küçük çocuğun hayalleri var. Bunların onun elinden alınmasına sessiz kalmayalım. Gerçekten inanmak isterdim ki toplumumuz bunları yapar, bir çocuğu savunmasız bırakmaz, ona zarar verdirtmez ama hayat, hayalcileri sevmez. Kendimi hep realist olarak tanımlarım o yüzden ülkemizde bu pisliğin azalmasını beklemiyorum. Ülkemizde cinsellik tabu oldukça, azgın ve ahlaktan yoksun erkekler bulundukça, köle olduğunu sanan kadınlar kendi gücünü fark etmedikçe, din bir manipülasyon aracı olarak kullanıldıkça ve böylesi bir insanlık suçuna ‘’Şeytana uydum.’’ deyip suçu şeytana attıkça, kısacası insanımız insan olamadıkça kirli bedenleri masum çocuklarımızın üzerinden alamayacağız. Kalbimizde ve eylemlerimizde gerçekleşecek devrimin umuduyla... Kaynakça Sanay, Büşra. Kardeşini Doğurmak. Doğan Kitap, 2018. Arman, Ayşe. Çocuk İstismarında Biz Çocuğun Söylediği Her Şeyi Doğru Kabul Ederiz. Hürriyet, 2013. İrem Kaftan Kayıplar ve Mucizeler Hayatın yorucu temposuna bir süreliğine ara verebildiğim zamanlarda kendimi genelde yaşamın heyecanı, belirsizliği ve dengesizliği hakkında düşünürken buluyorum. Gelecekle ilgili plan yapmayı ne kadar sevsem de bir dakika sonra yaşamımda nelerin değişeceğini bilmediğim için kendimi koskoca bir belirsizlik ve karmaşayla karşı karşıya hissediyor, ileriye doğru attığım her adımı sanki bir saniye sonra sahip olduğum bütün değerler ve sevdiğim bütün insanlar ellerimden kayıp gidecekmiş gibi büyük bir tedirginlikle atıyorum. Her gün güneşin doğuşuyla beraber heyecanlanıyor, hayatın bana ne gibi kişiler, mucizeler, mutluluklar ya da kayıplar sunacağını düşünürken aklımı kaybedecekmiş gibi oluyor ama hiçbir zaman gelecekten umudumu kesmiyordum. Haziran ayının sıcacık bir sabahında aklımda bu düşünceler dolaşırken Jojo Moyes’in Senden Önce Ben adlı kitabının sayfalarını küçük bir çocuk gibi heyecanla çeviriyordum. Kitap o kadar çok duyguyu bir arada barındırıyordu ki bazen kendimi usulca ağlarken bazen de yüzümde büyük bir gülümsemeyle buluyordum. Sağlığım hayatta en önem verdiğim değerlerden biri olduğu için bir gün beklenmedik bir kaza sonucu boynumun aşağısından felç kalabileceğim ve sevdiğim insanların bana sırtlarını döneceği fikri gözümü çok korkutuyordu. El bileğimden ameliyat olup tenis oynayamadığım zamanlarda bile kendimi fazlasıyla eksik ve mutsuz hissetmiş, kolumdaki alçıyla evden çıkmak bile istememiş ama arkadaşlarımın yardımıyla hayatıma eskisi gibi devam edebilmiştim. Sağlığımın yanında sevgilimi, yakınlarımı ve işimi de kaybetsem nasıl hissedeceğimi ve nasıl davranacağımı düşünüyor ama bir çıkış yolu bulmakta zorluk çekiyordum. Asıl en dibe düştüğümüz zamanlarda dostlarımızın, sevdiğimiz kişinin ve ailemizin bize yardım etmesi gerekmez miydi? Will ile empati kurmaya çalıştığımda onun kendini neden evine kapatıp kimseyle konuşmak istemediğini anlıyordum çünkü zaten dünya ona sırtını dönmüş, aydınlık günler büyük bir toz bulutunun ardında kalmıştı. Geçen hafta okuldan eve arabayla dönerken bir anlık dalgınlık sonucu yan şeride geçtiğimi fark ettiğim anda hayatın çok zor kazanılıp çok kolay kaybedildiğini bir kere daha anladım. Dalgınlığımın farkına bir saniye daha geç varsaydım ya da arkamdan araba geliyor olsaydı biraz önce kollarında olduğum sevgilimi ya da okuldan çıkarken haberleştiğim ailemi bir daha göremeyebilir ve şu an bu yazıyı yazıyor olmak yerine hastanede hayata tutunmak için can çekişiyor olabilirdim. Hayatın böyle delice keskin virajlardan oluşması beni çok korkutuyordu çünkü yarın sabah yaşama gözlerimizi açıp açmayacağımızın garantisi yoktu. Yaşadığımız olaylar dışında hayatımıza ansızın girip çıkan insanların da üstümüzde çok etkisi olduğunu düşünüyorum. Tanıştığımız çoğu kişinin bize hayatın farklı bir yönünü gösterip ufkumuzu açtığına ve bizi karanlık düşüncelerden arındırıp aydınlığa doğru bir yolculuğa çıkardığına inanıyorum. Bu düşünce kulağa fazla masumca gelse de Louisa’nın da Will için “farklı bir dünyaya açılan yol” (Moyes, 85) olarak tesadüfen hayatına girip onu aşka ve yaşamaya inandırdığını okudukça seviniyordum. Üniversiteye başladığım zaman önümde açık duran bir sürü kitapla bakışırken aklımdan bunlarla nasıl başa çıkabileceğim sorusu geçiyor ama işin içinden çıkamıyordum. Tam da çaresizlik içinde olduğum bu zamanlarda bir tesadüf sonucu hayatımı tamamen değiştiren, bana kendimden daha çok inanan ve beni olduğum halimle tüm benliğiyle seven biriyle tanıştım. Onun elini tuttuğum günden itibaren bir daha geçmişe bakmama, beni üzen ve çaresiz bırakan olaylara saatlerce kafa yormama ve hatalarımın esiri olup huzurumdan ödün vermeme gerek kalmadı. Hiç beklemediğim bir anda gelen bu yabancı kısa sürede bütün hayatım olmuş, yaşamımı mutluluk ve sevgiyle süslemişti. Will gibi ciddi bir sakatlıkla karşı karşıya kalmamıştım elbette ama yine de kötü hissettiğim zamanlarda bana sarılıp her şeyin düzeleceğini söyleyen bir kişinin varlığı benim için bir mucizeydi. Belki her zaman beni mutlu etmekte başarılı olamamıştı ama en azından yanımda olup denemesi bana değer verdiğinin ve en az kendi mutluluğu kadar benimkini de önemsediğinin önemli bir kanıtıydı. Hayattaki adımlarımı çok dikkatli atmamın başka bir nedeni de hayatımı böylesine değiştiren kişiler olmuştu çünkü bir gün sonra içinde onların olmadığı bir hayatı hayal etmek bana zor geliyor, bunun gerçekleşme ihtimalini bile kabullenmek istemiyordum. Hayatımı iyi yönde değiştirmeme yardım eden böyle insanlar sayesinde karşılaştığım zorluklarla yalnız başıma mücadele etmek, düştüğüm zamanlarda kalkmama yardım edecek biri olmadan dik durmaya çalışmak ve yaşamımı içine az da olsa sevgi katmadan inşa etmek yerine her adımımı yanımdan hiç ayrılmayan bu kişilerle beraber mutluluk ve sevgiyle attım. İstediğimiz hayatı yaşamak için sadece bir şansımız olduğunun farkına erken bir yaşta vardığım için beklenmedik kazaların olma ihtimalini en aza indirmeye çalışarak bütün kararlarımı öncelikle dikkati elden bırakmadan verip davranışlarımı da bu çerçevede şekillendirdim. Her güne mucizelere olan inancımı kaybetmeden başlamaya çalıştım çünkü yarın ilk defa göreceğim bir kişi hayatımı hiç beklemediğim maceralara sürükleyebilir ya da beni çok üzebilirdi. Bunu bilmemim tek yolu da önümdeki güne bu dünyadaki son gününmüş gibi sarılmam ve ölmek yerine savaşmayı seçmemden geçiyordu. Kaynakça Moyes, Jojo. Senden Önce Ben. İstanbul: Pegasus Yayınları, 2013. Baran Özaydın Özaydın-1 21402080 Türkçe 101-14 Ali Turan Görgü Bencil BaşarıBaşarının her zaman getirileri olduğunu düşünmüşümdür ve toplumun başarılı bulduğu insanların güzel hayatları olduğunu sanmışımdır. Alan Turing’ in hikâyesini takip ederken de böyle bir beklentim vardı açıkçası. Ancak bu sıra dışı hikâye sayesinde başarı tanımını derinlemesine inceleyerek şaşırtıcı sonuçlarla yüz yüze kalmam an meselesiydi. İnsanlığın başlangıcından itibaren dünyanın ev sahipliği yaptığı en büyük savaşı kazandıracak kadar başarılı olan bu insanın hikâyesi beklenmedik bir şekilde yoğun bir yalnızlık ve depresyon içeriyordu. Bu da başarının tanımını sorgulamaya itti beni. Acaba başarı, kişinin öldükten sonra adının anılması mıydı? Dünyaya, bilime, sanata kattığı çağ ötesi buluşlar mıydı? Yoksa bu iki kapılı handan, mutlu bir yolculuğun sonunda, huzurla çıkmak mıydı? Alan Turing’in hikâyesi bu soruların arasında gezen bir filmdi bence. Sahip olduğu tek arkadaşını da küçük yaşta kaybeden Turing, en önemli icadına arkadaşının ismini verdiğinde aslında yalnızlığına çözüm olarak bu icadı yaptığının sinyallerini veriyordu. Yani kendi sorununa çözüm bulabilmek için yapay başarılar peşinde koşuyordu. Ancak kendinden başka herkese yararlı olduğunu söylemek yanlış olmaz. Resmen iki kapılı han arasında yürüdüğü yolun taşlarını ayaklarını kaybetme pahasına düzenlemişti ve herkesin gözünde başarılı olmuştu. İşte çelişki de buydu ya. Herkes onu başarılı diye damgalarken Alan yalnızlıktan kurtulamamanın verdiği hayal kırıklığıyla kaybedenlerin adeta başıydı. Özaydın-2 O an aklımda şimşekler çaktı. Kendimi sorgulamaya başladım ve düşünmeden edemedim. Çevremden aldığım geri dönüşler ne kadar bana uygundu? Hayatıma imrenen, başarı dolu olduğumu söyleyen insanlar haklı mıydılar? Yoksa yaşadığım hayat, çağımın ‘iyi’, ‘başarılı’ olarak nitelendirdiği, içi boş ay çekirdekleriyle, ruhsuz amaçsız diplomalarla mı doluydu? Başarılarımın ne kadarı ‘benim’ idi? Başarının getirisi vardır diyordum. Benim başarılarımın getirisi kimeydi? Ülkenin en iyi mühendislik fakültesinde ‘başarılı’ bir öğrenciydim. Bütün akrabalarım bana imrenir, iltifatlar yağdırır, çocuklarına örnek gösterirlerdi. Tabii nerden bilsinler aslında tahmin edemeyecekleri kadar başarısız insanı, mesleğine uymayan birini örnek olarak gösterdiklerini. Nerden bileceklerdi konservatuvar okumak istediğim halde hırsımı zorla gönderildiğim mühendislik fakültesinde daha çok çalışarak aldığımı. Kendimi başarılı görmemenin yanı sıra, ben de Alan gibi kanımla yol taşlarımı cilalayarak ilerliyordum. Hatta sanki dipsiz bir kuyunun içine düşüyordum, gittikçe hızlanıyordum. Daha çok başarı, bu alandan vazgeçmemi daha da zorlaştırıyordu. Bir yandan da yaşım ilerliyordu ve öğrenme kapasitemi yeteneklerimi şekillendirme gücümü kaybettiğimi hissediyordum. Adeta ruhum damarlarımdan çekiliyordu hem de her geçen gün alınan kan tüplerinin sayısı artıyordu. Bense sorunu başka Özaydın-3 yerlerde arıyordum ve daha çok kendimi okuluma adıyordum. Aynı Alan gibi, suni bir başarıya sarılarak sorunlarımdan kurtulmaya çalışıyordum. Sanki yaşam tünelimin tam ortasına ulaştığımda depreme yakalanmış gibiydim. Ya ileri koşacaktım ve hayatımdaki başarılarımın yapaylığı yüzünden ruhumu erkenden kaybedecektim ancak ismimi ölümsüzleştirebilecektim ya da geri kaçarak hayata yeniden başlayacaktım, okumak istediğim bölümün sınavlarına girecektim ve bu noktaya gelene kadar cilalamak için kullandığım kanımı geri toplayacaktım. Bir anda hayatımda bu kadar büyük değişiklikler yapmayı seçmeme şaşırıyordum. Birkaç yıldır fark edemediğim eksikliği karanlık bir sinema salonuna girdikten sonra fark edeceğimi ve film sonunda tekrar aydınlığa çıktığımda hayatımın da ferahlayacağını nerden bilebilirdim. Alan Turing’in hayatı çok dramatik bir şekilde sonlanıyordu ve ben böyle bir hayatı istemiyordum. Sonuçta bu hayatı yaşayan bendim ve eylemlerimin bana ne kadar yararlı olduğu önemliydi. Komşular beni ilham kaynağı olarak göstersin diye yaşamıyordum nihayetinde. Biraz bencilliğin vakti gelmişti galiba. Başarılarımın faturasını ödemenin değil sefasını sürmenin vakti gelmişti. Yiğit Güvercin 21300879 TURK 102 - 08 18.11.2014YAŞADIĞINI HİSSETMEK Bir insanın yaşadığını hissetmesi için ne gerekir? İstemsizce soluk alıp vermekten ötede geçip giden bir ömrün gizlediği manalara nasıl erişilir? Bu ve benzeri göreceli sorular insanı hayatın gizlerine doğru bir yolculuğa sürükler. Bilinmezlerle bezenmiş bu yolculukta yaşama ve yaşamaya dair tüm sorulara tek bir hissin baş döndürücülüğüyle cevap verir insan: Mutluluk. Mutluluktur yaşamı hissettiren ve ömrün manalarına eriştiren. Öyle ya, çoğu zaman aşırı mutlu eden ya da refaha erdiren olaylar ile farkına varır insan yaşadığının. Böylece “Yaşamak ne güzel!” diyerek kendini avutuşunu, “Oh be dünya varmış!” diye ekleyerek taçlandırır, dünyanın saklı bucaklarına gözlerini yumarak… Gözleri açıktı hasta çocuğun. Hissediyordu yaşadığını. Henüz on beş yaşına gelmemiş bir çocuk ne kadar hissedebiliyorsa o kadar hissediyordu. Neredeyse doğduğundan beri peşini bırakmayan, hayatındaki her adımını hissettiren meçhul bir hastalığın ona anlattıklarıyla hissediyordu. Yaşadığı hayatın bir cevher olduğuna inanmasa da gördüğü en ufak ışıltıyı bile işlemeye çabalamasıyla hissediyordu. Lakin acılara çare olamayan pansumanlarla ve ağrılı adımlarla yitiyordu uğruna çaba verdiği ışıltıları bir bir… Acıları, kaygıları, belirsizlikleri, değişmeyenleri, eksiklikleri ve fazlalarıyla hayat, insana yaşadığını hissettirmelidir aslında. Fakat insan böyle huzursuzluklarda öylesine meşguldür ki var oluşuna açtığı savaşla... Refah içinde ve mutluyken duygularının derinliğini kendisine bahşedileni yaşama hissine odaklarken insan; tam aksi hisler yaşatan huzursuzluklarla karşılaştığında olumsuz olanı yok etme yolunda derin denizlerde boğulur çoğu zaman, huzursuzluğunu kendi varlığına dayandırıp varoluşunu ve yaşadığı hissini inkâr edercesine. Hasta çocuk ışıltıları kaybetse de derin acılar ve kaygılar içinde yüzse de boğulmuyordu. Çocuğun dinmeyen ıstırapları ve kuruntularından daha vasat durumdaki gerçekleri onu derin buhranlara sürüklese de hıçkırıkları sessiz ve süreksiz oluyordu tüm gerçekleri gizlercesine. Belirsizlikler ve beklenmediklerle dolu dünyasında kendisine her şeye rağmen yaşamaya devam ettiğini hissettiren şeyi bulmuştu bile. Bu bulduğu, dizindeki meçhul rahatsızlığa deva olamasa da bir şeyleri onarmıştı sanki yıpranmış ve eğilmiş tahta evlere benzettiği bedeninde… İnsan acılar ve huzursuzluklara karşı ne kadar sağlam dursa da, bu duruş tatmin edici süreklilikte bir destekle korunabilir ancak. Bu destek kişiye değil umutlara uzak kalmış, inancını yitiren buruk kalpleredir özünde. Zor zamanlarda yardıma koşan destekler kalbe hâlâ attığını ya da insana yaşadığını hissettirmese de hayatı bir derecede yaşanılabilir kılar. Ancak bu destekler önleyebilir daha beter ıstırapları, geri dönüşü olmayan yıkımları… Hasta çocuk bulduğu şeyin getireceği olası mutluluğa inanmıştı. Tükenmeyen yıkımlarının esiri olmak üzereyken, ona yaşadığını hissettirecek şeye yönelmiş ve bu uğurda ifrazat ve iyodun sindiği hastane koridorlarını yok sayarak kaptırmıştı kendini yemyeşil çamlara ve tabiatın taze ve ferah havasına. Olası mutluluğun ve ferah havanın adı Nüzhet’ti. Nüzhet, ela gözler, kumral saçlar ve büyüleyici tenden ötede bir şeydi. Bir destek ya da destekçi olmaktan da fazlaydı. Nüzhet, hasta çocuğun kendisinden çok inandığı, koşulsuz sevgiyi hak eden o kız, son ışıltıydı. Sanki çocuğun burulmuş kalbini yumuşacık elleriyle açıvermişti… Yaşadığını hissetmek, mutluluğun uyandırdığı basit bir farkındalıktan ötede acıların, kaygıların ve belirsizliklerin de benimsenişiyle mümkün aslında. Dünyanın farklı bucaklarını görme yolunda insan sayısız hisler tecrübe ederken acıları, kaygıları ve belirsizlikleri yok sayarak kendisini eksik bırakmayı yeğliyor çoğu zaman. Öyle ki, huzursuzluklarına direnmeye korkusundan var oluşuna savaş açıyor ve tüketiyor kendisine bahşedilen ömrü. Hâlbuki sahip olunduğuna inanılan bir ışıltının peşinden koşmak, yalnızca yaşadığını değil var olma savaşında yılmadığını göstermek değerli kılıyor ömürleri… İlayda Süer ATLA! ATLARSAN DÜŞMEZSİN Dikkat, bu korku herkese hitap etmeyebilir ama geldiği adres sizinkiyle aynı. Bir teknenin ucunda; aşağı baktığınızda size korkutucu gelen ama aslında atladığınızda zarar görme olasılığınızın oldukça düşük, neredeyse hiç, olduğu bir yükseklikte atlamaya hazır bir şekilde bekleyin. Denizin küçük dalgalarını seyre dalın. Atlayış anınızı, yani atlamayı kafanızda canlandırmaya çalışın. Tekrar, tekrar ve tekrar… Düşündükçe, ayağınızın bulunduğu yerle bağını kesmesi ve atlamanız zorlaşacak, geriye bir adım atıp vazgeçme isteğiniz ortaya çıkacak. Bununla birlikte beyninizde bir münazara başlayacak. Korkunuz eyleme geçme potansiyelinizi azaltırken, beyniniz kendine şaşarak bu basit eylemi yapmaktan beni alıkoyan ne olabilir diyerek sorunu çözmeye çalışacak. Korktuğunuz atlamak değil, ‘ihtimal köleliği’ sadece. Kötü ihtimalin diktatörlük kurması ve sizi istediği yöne çekebilmesi… Bir köpek gördüğünüzde tek olası durumun sizi ısırması olacağını zannedip buna körü körüne inanmaktan kendinizi alıkoyamadığınız için birden telaşlanıp uzaklaşmaya çalışmanız gibi… Yaşadığınız eski bir ilişkide ters giden ve sizi inciten durumları benimseyip bunları algınızın en ön sıralarına koymanızla birlikte, yeni ilişkilerinizde algınızın sponsorluk yaptığı ‘geçmişteki kötü anlar’ başlıklı reklamların etkisiyle sanki yaşadıklarınız tekrarlanacakmış hissiyatına kapılmak gibi… Kötü ihtimalin peşinden koşup, her yeni ilişkinin kendine has bambaşka yolları olduğunu görememek ve sırf bu ihtimallere takılı kalmaktan ötürü ilişkiden kaçmak gibi… Korku bir çeşit önyargı… Peşin hüküm verir geleceğe, ne yaşanacağına dair kesinlik çizgisinde duran kötü senaryoları vardır. Tek kişilik piyestir korku ve siz de bunun yegâne oyuncusu olarak kötü bir geleceğe dair iddialı fikirler sunmakla kalmaz; o fikirler gerçekmişçesine üzülür, korkar, kaçar, çaresizleşirsiniz. Öyle bir piyestir ki bu, insan bunu oynadığının farkına varmaz ta ki düşünmeden kendini ateşe atana kadar. Çünkü bir de bakar ki yanarak çıkmamıştır o ateşten. Düştüğü yer de ateş değildir zaten. Ne demek ki bu şimdi? Hani ateşe atmıştınız kendinizi? Korktuğunuz şeyin sizi yakacak bir ateş olduğuna öyle bir inanırsınız ki, atlayacağınız denizin sizi yutacağına… Gerçeklikten bir farkı kalmaz düşündüklerinizin. Onların gerçeğe dayanmadığı, sadece bir KORKU olduğu da ancak deneyimlenerek görülebilir; aynı uykudayken gördüklerimizin rüya olduğunu uyanınca anlamamız gibi. Korku bilinçsiz bir uykudur aslında… Rüya gibi gerçekleştiği belli bir yeri ve zamanı yoktur, yataktaysanız ve gözünüzü yeni açtıysanız bu bir rüyadır merak etmeyin demez kimse. Gün içinde, bir sohbetin içindeyken, önemli bir iş görüşmesinde, en çok eğlendiğiniz anların hiç umulmadık bir anında ansızın geliverir korku. Bu yüzden korkunun gözünüzde canlandırdığı karelerin ve düşündürdüklerinin kurmacadan gerçekliğe dönüşü çok hızlıdır, mükemmel bir yanılsama yaratır. Nasıl çıkılır bu yanılsamadan sorusunu sorarsanız eğer, ‘ateşe atlamak’ olarak tanımladığınız ne varsa, o ateşe atlamanız lazım bu illüzyonu aşmak için. Korkularınızdan bir tanesini seçip sizi caydırma heveslisi telaşınızı bir kenara attıktan sonra korku meretinin üzerine gittiğinizde; içinizdeki belki farkında olduğunuz, belki de olmadığınız bir düğümün çözüldüğünü hissedeceksiniz. Her ne kadar ise özgürlüğünüz, bir tık daha özgürlük nasıl olurmuş onu göreceksiniz. Başarmış gibi ve daha da başaracakmışsınız gibi… Nasıl bir kitap okursunuz ya da film izlersiniz hayata bakış açınız epeyce değişir derler, ben de diyorum ki KORKULARINIZI GERÇEKLEŞTİRİN hayatınız değişsin. İster düşündüğünüz kadar ürkünç sonuçları olsun; ister bütün korkunuz boşa çıksın ama onları gerçekleştirin. Neden hayatınız değişsin? Çünkü eksikliğinden haberdar olmadığınız özgürlüğünüz sizin diğer korkularınızın karabasanı olmaya başlayacak. Uyuyan ayıyı uykusundan uyandırmak gibi… Özgürlüğünüz “aman ya kaza olursa!” diye taktığınız fazladan beş emniyet kemerini teker teker çözmeye başlayacak ve bu ihtimal köleliğinden kurtuluş sandığınızdan kolay olacak. Yaşamımızın ilerisinde sorunlarla başa çıkmada başarı olalım diye küçük yaşlarda kazandırılmaya çalışılan özgüven misali, hayata yeniden bir çocukmuş gibi başlayacak ve her gerçekleştirdiğiniz korkudan sonra sonuç ne kadar kötü olursa olsun hiçbir korkunun hayatınızı tedbirler hapishanesinde yaşamanıza sebep olmasına değmeyeceğini anlayıp başarısızlıklara ve acılara karşı bir ‘farkındalık’ geliştireceksiniz. Bu farkındalık, can yanmasının tatlılığını öğretecek. Risklerin, kötü ihtimallerin kalbe yaptığı baskıyla nasıl başa çıkacağınızı gösterecek. O baskının ağırlığını, ona dayanmaya karar verme cesareti göstermenizle birlikte hissetmediğinizi fark edeceksiniz. Küçükken kazandığınız özgüvenin her işteki yansımasını nasıl görüyorsanız, kötü ihtimalleri göğüsleyebilme beceresi sağlayan farkındalığınız da bu özgüveninizin yanına gelip adımlarınıza, kararlarınıza karışacak ve fısıldayacak kulağınıza: ATLA! ATLARSAN belki üzülürsün, belki çok sevinirsin ama emin ol DÜŞMEZSİN. CIORAN'IN TANRILARI Kaynak: http://molee.deviantart.com/art/Brahma-God-of-Creation-291527612 Gözyaşları ve Azizler adlı kitabı okurken Cioran’ın kendisine ait bir Tanrı yarattığı ve onunla yüzleşerek, hesaplaşarak, ona yakararak uykusuzlukla dolu gecelerinde kendi varlığını keşfettiği, kendi ruhuyla da mücadele ettiği fikrine vardım. Cioran’ın sözünü ettiği Tanrı semavi dinlerin ya da kalabalıkların tapınç nesnelerinin işlevinden oldukça farklı bana göre. Mistiklerin ya da büyük yalnızlık çekenlerin Tanrısı kitapta adı geçen. Her şeyden de önce herkesin kendisinin bulması ve baş etmesi gereken bir Tanrı. Aslında baş harfi büyük isimle başlamayan bir Tanrı. Arundhati Roy’un romanının başlığındaki gibi: “Küçük Şeylerin Tanrısı” bir anlamda. Böyle bir Tanrı ne mesajı evrenselleştirilebilir, iletilebilir bir varlıktır ne de kalabalıkların ilgisini çekecek kadar güçlüdür. Ona Tanrı demek yerine Cioran’ın varlığının karanlık yanı demenin anlam kaybına yol açmayacağını düşünüyorum. Cioran gece boyu düşünce meditasyonlarına dalarak varlığının gizli köşelerine ulaşmış̧ ve kitaptaki cümleleri karanlıktaki parıldamalar olarak görünürlük kazanmış̧ olabilir. Üzerine yazdığı her şeyin sonucunun Tanrıya bağlandığı uykusuzluk sarhoşu biridir Cioran. İster müzik olsun, isterse de resim ya da felsefe, Tanrıya açılmayan bir kapı yoktur Cioran için. Aşkınlığın değil içkinliğin Tanrısıyla diyaloglar kurmuştur yalnızlığında. “Bizi ancak bir Tanrı kurtarabilir” diye yazan Heidegger’in düşüncesi insan toplumu için değilse de Cioran için gerçeklik kazanmıştır: Tanrısı aracılığıyla ayakta kalmış̧ ve belki de ölümden kurtulmuştur Cioran. Tanrısının varlığıyla kendi ruhu o kadar içlidışlı olmuştur ki, biriyle öteki arasındaki fark belirsizleşmiştir. Böylesine yoğun bir ilişki uykusuzluğa, baş dönmesi hissine ve yapayalnız bir varoluşa götürebilir kişiyi. Mistiklerin ve azizlerin yalnızlığıdır Cioran’ınki, bir Tanrı sarhoşluğudur. “Neyle olursa olsun, yeter ki sarhoş olun!” diye yazan Baudelaire’in tavsiyesine uymuş ve düşünerek sarhoş olmak için bir düşünce nesnesi, Tanrı yaratmıştır Cioran. Tanrı, müzik, azizlik, ölüm, melankoli, yalnızlık, gözyaşları, gökyüzü, karanlık, durağanlık, gece.. Kitabın içerisindeki anahtar sözcüklerden aklımda yer edenler bu saydıklarım oldu. Varlığın metafizik olmaktan ziyade şiirsel olan bir temellendirilişidir “Azizler ve Gözyaşları”. Asla son bulmayacak, kesinliğe bir andan fazla sürede ulaşmayacak bir arayış. Kitabın içerisinde kendisinden pek çok alıntı yapılan Meister Eckhart’ın negatif teolojisine, gerçekliğin dünyasından geri çekilme kavramına yakın düşen bir arayış, belki de kayboluş. Sonsuz bir çabayı gerektiren, hiçbir ritüelle teskin olmayan bir Tanrısallıktı Cioran’ın sözünü ettiği. Ritüellerin ve inanç edimlerinin yerine Tanrıyı varlığında yakalamayı ve onunla birleşmeyi amaçlayan mistik bir düşünce tarzına sahipti Cioran. Kitleler için büyük harfle yazılan bir sözcüktür Tanrı ve inananlardan somut taleplerde bulunur, yerine getirilmeyen ibadetlerin bir cezasının olduğu katı kurallar ağı olan dinlerle garanti altına alınmıştır varlığı. Tanrı’nın varlığı garanti altındadır semavi dinlerde. Oysa Cioran’ın azizliğe giden yolu oluşturan Tanrısı için herhangi bir dışsal dayanak, koruyucu çatı, garanti sözleşmesi yoktur. Azizlerin Tanrısı kişiseldir ve var olmak için kişiden özel bir alaka beklerler. Varla yok arası bir Tanrıdır kitapta alaka gösterilen, kaybolabilir ve bir daha da ortaya çıkmayabilir. Böyle bir varlıkla diyalog kurmak için gecenin alacakaranlığını seçmiş oluşu manidardır Cioran’ın: sadece sessizlikte ve yalnızlıkta var olabilen kırılgan bir Tanrıdır çünkü sözü edilen. “Benden başka Tanrı’ya tapmayacaksın çünkü ben kıskanç bir Tanrıyım” diyen Yahudi Tanrısının tam zıttı niteliklere sahip olan azizlerin Tanrısına ancak sonu gelmez bir düşünsel meditasyonla ve gözyaşlarıyla ulaşılabilir Cioran için. Semavi dinlerin aşkınlığıyla mistiklerin içkinliği arasındaki farktır kitabın tamamında ortaya serilen. Emre Çakmak 21400261 Kaynakça: Emil Cioran, Gözyaşları ve Azizler, çev. İsmail Yerguz, Jaguar Kitap, 2015. Ceyda ÇELİKDOĞAN 08.11.2016 İKİ YÜZLÜ BİR AŞK FİLMİ Popüler kültür etkisiyle abartıldığını düşündüğüm için uzun bir süre Titanic’i izlemekten kaçındım. Sosyal medyada da filmin repliklerine yeterince aşina olmuştum zaten. En sonunda popüler kültürün baskısına karşı koyamayıp, kendimi filmi izlerken buldum. Dürüst olmak gerekirse filmin genel yapısında ‘’mahşer günü’’ teması görmek beni biraz üzdü. Beklediğim şey tam olarak epik bir aşk filmiydi. Evet, bir aşk filmiydi hem de epikti ama beklentilerimi karşılamaya yeterli değildi. Dikkatimi Rose ve Jcak’in aşkından daha çok çeken kısmı geminin batışını göstermek üzerine çekilmiş sahnelerdi. Filmin vizyona girdiği yıllar, 1999’lar, gösterime giren filmlerde görsel efektlerin abartılı biçimde yer aldığı dönemlerdi ve Titanic de bu akımdan nasibini almış gibi görünüyor. Geminin battığı o sahneler, bir noktadan sonra beni filmden uzaklaştırdı. Abartı, beni gerçeklerden o kadar uzaklaştırdı ki; tüm dikkatimi filmin ana fikrinden çok kurgunun önüne geçen görsel tekniklere vermek zorunda kaldım. Bu film ve içeriği üzerine konuşulması gerektiğine inandığım iki ana nokta var. İlk olarak anlattığı dönemde betimlenen burjuvazinin özellikleri dikkatimi çekti. Belirli sahneler vardı ki ‘Paran yoksa tabii ki yaşamayı hak etmiyorsun.’ düşüncesi uyandırdı zihnimde. Bunlardan birini örnek olması için paylaşmak isterim. Jack, ana karakterdeki yakışıklı oyuncumuz, aslında tamamen şans eseri bilet kazanmış üçüncü sınıf kamaralarda yolculuk yapan bir evsiz. Rose, ana karakterimiz olan güzel kız, ise zengin nişanlısıyla en lüks odada kalma hakkına sahip bir yolcu. Rose yaşadığı hayattan tatmin olamadığı için ve bu yaşadıklarını artık onu mutlu etmediği için intihar etmeye karar veriyor. Ancak bu olaylardan önceki bir vakitte güvertede Jack ile karşılaşıyorlar. Tabii ki birbirlerinden etkileniyorlar. Ana konuya devam edecek olursak; bu intihar teşebbüsü sırasında Jack olayı görüp müdahale ediyor, tıpkı bir beyefendinin yapması gerektiği gibi. Bu durum ikisini birbirine bir anda bağlıyor. Asıl olay buradan sonra başlıyor. Bu kurtarmadan sonra Jack, Rose’un nişanlısı tarafından akşam yemeğine davet ediliyor. Birinci sınıf yemek odasının kapısından dahi giremeyen üçüncü sınıf yolcu Jack’e bu hakkı bir ödül olarak veriyorlar. İşte burjuvazinin eleştirisi başlıyor. Sadece maddi statüsü birinci sınıf yolculara göre daha alçakta olduğu için yemek salonuna dahi alınmıyor. Bu sınıf ayrımı kesinlikle dikkatimi çeken nokta oldu. Ama Jack şanslıydı, çünkü Rose için cebindeki paranın miktarı önemli değildi. Yine de izleyici olarak bu dayatılan ‘sınıf syrımı’ fikri beni çok rahatsız etti. Değinmek istediğim diğer bir nokta ise filmin çekilme amacı olan aşk teması. Bir bayanın sadece hatırasında yaşayan, kısa süreli ama duygu yüklü bir aşk hikayesi... Belki de filmin aşk odaklı kısımlarından en etkilendiğim bölüm, Rose’un yaşadıklarını tüm samimiyetiyle anlattığı sahnelerdi. ‘’Bir kadının yüreği, sırlarla dolu bir okyanustur.’’ dedi Rose. O, kalbinde Jack’in hatırasını sakladı ama hepimizin de böyle sırları vardır bence. Zaten bir sırrın, sır olarak kalması için kendimizden başkasının bilmemesi gerekir. Yani iki kişi sır tutabilir sadece, onlardan biri ölüyse. Olay şu ki, Jack ve Rose arasındaki aşk hızlı alevlendi, çabuk sönmek zorunda kaldı. Bunun sebebi farklı dünyaların insanı olmaları değildi elbette. Batan gemi tüm canları aldığı gibi aşıkları da beraberinde dibe çekmeye çalıştı. Yine de yüreğin birinde hala sapasağlam kaldı bazı aşklar. Çiftimizi takdir ettiğim nokta aralarındaki maddi durumu asla dert etmemeleri oldu. Onun dışında da filmin beni etkileyen bir başka özelliği daha olmadı. Filmin geneli sanırım kalbime dokunamadı. Güzel bir izlenim bırakacağını ümit etmeden izlemiş olsam da, bunun aksinin çıkmasını bekledim. Deneyimlerimde birçok kez bu ön yargım yüzünden yanılmıştım çünkü. Yine de oyunculuklar izlenmeye değerdi. Emeği geçen herkese teşekkürler. FARKLI BİR BAKIŞ Burak Alaydın 21603427 Kitaplarda, filmlerde, masallarda iyi ve kötünün çatışmasına sıkça rastlarız. İyilerin her şartta iyilik düşünmesi, kötülerin sürekli kendi çıkarlarını düşünüp, başkalarına zarar vermesi bu çatışmanın olmazsa olmazlarındandır. Kazanan tarafsa, eğer yazar bir istisna istemiyorsa, çoktan bellidir. Bu keskin ayrım ve net zafer, iyinin ve kötünün savaşına hangi taraftan yaklaşacağımızı da belirler. Tarihin kazananlar tarafından yazılması ve gerçeğin öyle kabul edilmesi gibi. Fakat, fantastik bir oyun serisinden çevrilme Warcraft’ın hikayesi pek de öyle değil. Klasik yaklaşımın dışına çıkan hikaye özellikle oyunlarıyla beni kendine bağlamayı başardı. Film de bu hikayenin en önemli noktalarından birinde başlıyor. Çok zengin bir senaryoya sahip olması zaten beni büyük beklentiye sokmuştu. Hayali bir dünyada fantastik bir hikaye düşünüyorsak, elfler ve orklar bizi çoktan orada bekliyor demektir. Belki de bu kelimeleri okurken siyah ya da yeşil, çirkin bir ork, sarışın, tüysüz bir elfi hayal ettiniz bile. Biraz detaya inip karakteristik özelliklerine bakacak olursak orka aptal, savaşmaktan başka bir şey bilmeyen bir köle; elfe zeki ve asil, yüce bir varlık yakıştırmasını yapabiliriz. Bu kalıplar, düşündüğümüz hikaye için gayet doğal. Bir süre benim için de öyleydi. Bir yerden sonra bu hikayelerin tek taraflı olup, keskin çizgilerle ayrılması beni rahatsız etmeye başladı. Neden daha gerçekçi fantastik hikayeler olmasın? İçinde tabii ki yine elfler, orklar ve daha nice değişik yaratıklar olsun, fakat anlatım tarzının değişmesi çok daha önemli. Warcraft’ta geçen hikayelerle tanıştığımda tam da aradığımı bulduğumu düşündüm. Hikaye, kendisinden önceki fantastik hikayelere benzer bir biçimde, orkların ve insanların savaşını içeriyordu. Güzel kısmı ise, hikayenin en can alıcı noktalarının orkların başından geçmesi ve onların gözünden anlatılması. İnsan ırkının zayıf olduğu ve başka bir tür tarafından hezimete uğradığını düşünün. Dünya dışı varlıkları konu alan filmlerde bile pek görülmeyen bir durum. Bunu yapmak gerçekten çok zor çünkü yaşadığımız dünyayla hiçbir bağlantısı yok. Bulunduğumuz dünyanın en güçlü yaratıklarıyız ve ona hükmediyoruz. Peki Warcraft filminde ne oluyor? Kendilerine yaşayacak yeni bir dünya arayan orklar başka bir büyücü orkun peşine takılıyor. İnsanlara göre çok daha güçlüler ve düşünme yetileri, diğer fantastik hikayelerdeki türdaşlarına kıyasla, gayet gelişmiş. Tahmin edebileceğiniz gibi bu özelliklerle insanları ilk karşılaşmalarında yasa boğuyorlar. Olaylar o noktaya gelene kadar anlatılanlar da dikkate değer. Göçün verdiği sıkıntılar, aralarındaki anlaşmazlıklar ve en sonunda bir diktatör tarafından bilinmeyene sürüklenişleri... Buradaki asıl nokta, bunları kötü oldukları için değil biraz yanlış birine inanma biraz da çıkar düşüncesiyle yapmaları. Farklı bir şekilde onların düşüncelerini de görebilmek gerçekten hoşuma gidiyor. Temel sebep basmakalıplardan sıkılmış olmam olabilir. Bu konuda ben de tam emin değilim. Garip bir şekilde, insandan daha güçlü bir ırkı (kas gücü ve irade bakımından) ve onların yaşadıkları sorunları görmek bana zevk veriyor. Ayrıca, bu konuda yalnız değilim. En başta dediğim gibi film bir oyun serisinden çevirme ve sevenleri bir hayli fazla, hatta orkların tarafını tutanlar da. Basmakalıpların dışına çıkmasından bir yana, durumun niye böyle olduğunu, en azından kendi açımdan, başka bir örnekle açıklayabilirim. Makus talihi altında ezilmiş orkların bir şeyler yapabildiğini görmek onlara karşı sempati oluşturuyor. Hayatım boyunca zorluğa, sıkıntıya düşmüşe karşı sempati duydum. Tuttuğum takıma kadar etkiledi bu beni. Ana amacı zevk vermek olan bir hikayede bile bu huyumdan vazgeçmedim. Bu durum kendimi daha farklı ve mücadeleci hissetmemi sağladı. Hem hep kazanan tarafı desteklemek, sizce de kolaya kaçmak değil mi? Ayrıca, orkların gelişimini ve yeni bir dünyaya uyum sağlamalarını izlemek heyecan vericiydi. Onların kademe aldıklarını görmek beni hep sevindirdi. Film olağanın dışına çıkmasıyla, yaşananları “diğeri”nin gözünden göstermesiyle gayet ilginç. Ayrıca, çok daha gerçekçi. Çünkü köle olduğu ve düşünemediği için savaşmaya zorlanan, saf kötü yaratıklar değil, kendi çıkarlarının peşinde koşan akıllı varlıklar görmek dünyada yaşananlara daha yakın. Açıkçası, beni tatmin eden bir hikaye. Hikayeye aşina olmayanlar için aynı durum söz konusu olamayabilir maalesef. Biraz detay bilmek gerektiriyor. Garip bir şekilde, benim gibi çok fazla detay bilen için de sıkıntı içeren yerler vardı. Yönetmenin bazı yerlerde bilgi vermemesi ve bilmeyen için “niye?” sorusuna cevap vermemesi beni rahatsız etti. Yine de senaryonun farklılığı filmi benim için tatmin edici kıldı. Ekin Baltacı Akıntının Rüzgarını Hissetmek Hepimizin hayatı kendine göre bir yoğunlukta akıp gidiyor, biz de o akışa ayak uydurmaya çalışıyoruz olabildiğince. Bazen insan yemek yemeyi bile unutabiliyor hayatın o anki yoğunluğundan, belki de sadece yorgunluktan asıyor her hafta yaptığı etkinliğini. Kimi zaman da insan kendi kişisel alanından dışarı bile çıkamıyor o yoğunluktan, bir gülümseme ya da bir selam ha veriyor ha veremiyor. Farkında olmadan kendiyle böyle kalakalınca insan bir yalnızlık hissediyor, o zaman daha çok özlüyor selam veremediği arkadaşlarını. Hayat durur mu bu sırada? Tabii ki hayır. Hayat durmadığı gibi biz de durmuyoruz elbette, kalbimizin derinliklerinde özlemini hissederek devam ediyoruz o akışa ayak uydurmaya. İnişli çıkışlı hayatlarımızı sürdürürken her birimiz, beklenmedik bir yerde ansızın o özlemini unuttuğumuz arkadaşlık çıkıyor karşımıza. Tüm o akışın içerisinde karşılıklı olarak o kadar mükemmel