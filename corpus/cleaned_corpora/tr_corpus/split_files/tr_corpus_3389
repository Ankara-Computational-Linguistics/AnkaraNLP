olduklarının bilincine varılması gerektiği ve haklarında karar verilirken yaptıkları doğruları da yanlışları da hesap etmek gerektiği herkesin malumudur. Ben, bunu sağlamanın öyle lafla olmayacağına, bunun ancak biyografi türünün gelişimiyle sağlanacağına inanıyorum. Ciddi bir biyografi yazarı, hayatını konu edindiği insanı olduğu gibi yansıtacaktır. İşte ihtiyacımız olan şey de budur. Tarihe ve topluma mal olmuş kişilerin fanatik duygulardan azat bir şekilde bize anlatılması. Bunu, biyografi dışında kalan türlerle de başarmak mümkündür ancak bu meselenin gerek içirik gerekse yöntem itibariyle en çok biyografiyi ilgilendirdiğini düşünüyorum Başarılı yazılmış bir biyografinin kişiyi sağlıklı düşünmeye sevk edeceği fikrim, Türk Edebiyatının en önemli biyografik eserlerinden olan Çankaya isimli eseri okumamla ortaya çıktı. Kitabın yazarı, pek çok kişinin de bildiği üzre Falih Rıfkı Atay. Konusu ise büyük önder Atatürk. Falih Rıfkı, bu eserinde Türkiye’de yapılmayan bir şeyi yapmış ve Atatürk’ü bir insan suretiyle resmetmiş. Eminim bu ülkede Atatürk’ü putlaştıran ya da ona hakaret edebilecek kadar terbiyesizleşen insanlar, bu kitabı okusalardı onun da tüm başarılarına (ve bazılarına göre hatalarına) rağmen bir insan olmanın ötesine geçemediğini göreceklerdi. Kitapta, Atatürk ile Çerkez Ethem’in ilişkilerinin, halk kahramanı ve vatan haininin mücadelesi şeklinde anlatılmak yerine, birbirleriyle anlaşamayan ve çıkarları ters düşen iki insan şeklinde kaleme alınması ya da yedi düvele diz çöktüren Mustafa Kemal’in genç yaşta ölen milletvekili Mustafa Necati Uğural’ın arkasından hüngür hüngür ağlamasının anlatılması, Atatürk’ün doğrularıyla yanlışlarıyla bir insan olmanın ötesine geçemediğini gayet güzel anlatıyor.. Yani Atatürk, ne Tanrı’nın konağı olan bir melekti ne de cennetten kovulan şeytan. O, sizin benim gibi bir insandı. Nasıl ki benim yaptığım bir şey beni mutlak iyi ya da mutlak kötü kılmıyorsa Atatürk için de aynısı geçerli, dolayısıyla bugün toplumu onun üzerinden germek kadar boş ve yıkıcı bir şey olamaz. Kitabı okumadan önce Atatürk’ün ilk bakışta “faşistçe” gelen bazı eylemleri olduğunu düşünüyordum. Kitabı okurken kendimi bazı anlarda Atatürk’ün yerine koydum ve şöyle düşündüm: ben, onun zamanında onun yaşadıklarına benzer şeyleri yaşasaydım muhtemelen çok daha faşistçe eylemler yapardım. Kısacası kendime dahi kefil olamıyorken tarihteki herhangi birini faşistlikle suçlamak, faşist sıfatını kabul edenleri mutlak kötü ilan etmek ne kadar doğrudur? Türkiye’deki şahıslar ekseninde gelişen toplumsal kutulaşmanın aşılabilmesi için biyografi kültürünün yaygınlaşması gerekiyor, bu aşikar. Peki ama nasıl? Edebiyat denildiğinde aklıma sadece üç tür geliyor: şiir, hikaye ve roman. Bunlar arasında biyografinin olmamasının nedeni, sanırım üniversiteye kadar olan eğitim hayatımda, yani karakter gelişimi belirleyen eğitim hayatımda, edebiyat ve Türkçe hocalarım tarafından sürekli bu üç türün aşılanmaya çalışılmış olmasıdır. Kısacası, klasik olacak ama her şeyin başı eğitimdir. Bana göre Türk toplumunu biyografi okumaya teşvik etmek devletin özel politikalarından birisi olmalıdır ve bu işin mihenk taşıdı da Milli Eğitim Bakanlığı’dır. Kaynaklar Atay, F. Rıfkı. Çankaya. İstanbul: Pozitif Yayıncılık, 2013 Yeşim AYDIN- TURK102/68 PİŞMANLIK Çocuklukta kurulan dostluklar, yaşanan aşklar, sahip olunan anılar ve daha niceleri yıllar geçse dahi hafızalardan silinmeyecek nitelikte hatıralardır. Çocuk olmanın, çocukken kurulan dostlukların ve o zamanlara ait olan anıların dili, dini, ırkı, cinsiyeti olmaz; bu yüzdendir ki çocukluk zamanları anıldığı zaman çoğu insan güzel bir hisse kapılır. Ancak tek bir olgu bu durumu tersine çevirir, o da anılarımızda bulunan o siyah nokta, o pişmanlık ve üzüntü… Uçurtma Avcısı, Kabil’de yaşayan iki çocuğun dostluklarını ve sonrasında gelişen olayları tüm gerçekliği ile konu alan ve belki de bazılarımızın aynı olay örgüsüne sahip olduğu muhteşem bir yapıt. Emir ve Hasan muhteşem dostluklarına rağmen bambaşka hayatlara sahip olan iki çocuk… Bir taraftan çok zengin, kültürlü ve eğitimli Emir, diğer yandan bu evin hizmetlisi olan babasıyla beraber yaşayan Hasan… Küçükken idrak edilemeyen bu farklar, büyüdüğümüzde büyük bir öneme sahip olur, tıpkı Emir ve Hasan’da olduğu gibi. Çocukluk zamanlarının o saflığını yavaş yavaş yitirdikleri dönemlerde başlarına gelen talihsiz bir olayla araları kopan bu iki çocuk, bizlere çok iyi bir örnek teşkil ediyor. Bu yapıt maalesef ki çocukluğun o saflığını yitirmelerine sebep olan bir ülke, Afganistan’da “çocukların çok” ama “çocukluğun yok” oluşunun en iyi örneği olmakla beraber, on iki yaşındaki çocuktan da alınacak pek çok dersin kaleme dökülmüş hâli. Yaptığınız her hatada yine de “iyi bir insan” olabilmenin mümkün olduğunu sizlere hatırlatacak olan bu kitap aynı zamanda yaptığımız hataların beraberinde gelen pişmanlık duygusunun da asla peşimizi bırakmayacak oluşunu vurguluyor. Her zaman sorgulayıp, yine de cevabını bulamadığım bir soru vardı aklımda; neden çocuklukta işlenen günahlar veya yapılan hatalar kara bir leke gibi yüreğimize yapışıp kalıyor? Sonradan düşününce cevabın çok basit olduğunu fark ettim; kötülük, günah ve ihanet terimleri çocukluk zamanlarında bile yaşanıyorsa, bahsettiğimiz “saflık” temiz olma durumundan ziyade bilinçsizlik dönemi olarak nitelendirilmeli. Yaşadığımız ülke, sahip olduğumuz aile ve içinde yaşadığımız hayat koşulları tarafından etkilenen çocuklar, bu sorunun en güzel cevabı. Çocuk, karşısındakinin farklılıklarını idrak etmekten ziyade tüm herkesi kendi gibi görür çünkü çocuk olmak aslında budur. Ama çemberin dışına çıkıp baktığımız zaman ne yazık ki ne böyle bir çocuk var artık ne de böyle bir bakış açısı… Çocuklara dayatılmış olan birçok şey yüzünden kaybettiğimiz o çocuk saflığı, çocuklukta yapılan birçok hatanın ve sonrasında çekilen vicdan azabının sebebidir. Kötülüklerin asla olmayacağına inanmak kendini kandırmaktır sadece, ama konu çocukluğa gelince onların herhangi bir dayatma olmaksızın kendi saflıkları ile yaşamalarına izin vermek, onları kötülüğe sürükleyecek etkenlerden uzak durmaktan daha kolay bir olay. Kitapta anlatılan olaylar ışığında, ailenin çocuklar üzerindeki etkisi net bir şekilde anlatılmış. Aynı zamanda Afganistan’ın Rusya darbesiyle yoğunlaşan çaresizliğini ve sonucunda bir ülkenin ne hâle geldiğini konu alan bu eser, bir ülkenin sahip olduğu tüm değerleri ve işgal sonrası yaşadığı değişimlerini gözler önüne seriyor. Çocukluğun doğasında bulunan saflık ile yapılmayacak şeylerin yine de yapıldığına şahit olduğumuzda, sorgulamamız gereken nokta çocuklar değil de onlara empoze edilen bazı değerlerdir. Yaşadığımız veya yaşattığımız kötülüklere dönüp baktığımız zaman, tamamen kendi irademizin dışında gelişen olaylar yüzünden belki de hâlâ acı çekiyor veya pişmanlık duyuyoruz. Her şeye rağmen “iyi bir insan olmak için bir yol var” cümlesini bizlere hatırlatan bu kitap ile beraber çocukluğa dair her şeyi farklı açılardan ele alarak değerlendirme şansı yakalıyorsunuz. Deniz Catherine Hamilci 21602573 Hayat Damarlarımızdan Biri Yalnız kaldığımızda, öfkelendiğimizde veya belki de mutluyken kendimizi ona veririz. Her şey üst üste geliyormuş gibi hissettiğimizde ona sığınırız. Sanki hiçbir şey düzelmeyecekmiş gibi geldiğinde bir parça mutluluğu onda buluruz. Her halimize dermandır bizim için. En zor zamanlarımızda yanımızdadır bir dostumuz gibi. Belki bazılarınız anlamıştır neyden bahsettiğimi ama anlamayanlar için söyleyeyim, bizi yalnız bırakmayan müziğimizden bahsediyorum. Fark edemiyoruz aslında müziğin hayatımızda ne kadar büyük bir yer edindiğini veya belki de fark ediyor bazılarımız. Fark ettiklerinde ise üstümüzde bıraktığı etkisi karşısında hayrete düşüyorlar. Nasıl notalardan oluşan bu melodiler hislerimizi bu kadar çabuk değiştirebilir ki? Bize nerede olduğumuzu, ne yaşadığımızı birden nasıl unutturabiliyor? Otobüste şarkıya daldığımızda ineceğimiz yeri nasıl kaçırtıyor bize? Bunların nasıl olduğunu hiçbirimiz bilmiyoruz galiba ama kesin olarak bildiğimiz müziğin bizi etkilediği. Sabah kalktığımızda aşırı yorgun hissederken radyoyu açtığımızda en sevdiğimiz şarkılardan birinin çıkmasıyla birden enerjimizin yerine gelmesi gibi. Moralimiz bozukken bir şarkıyla mutluluğumuzun yerine gelmesi veya belki de hiçbir sorun yokken hüzünlü bir şarkı dinlediğimizde aklımıza bizi üzen birinin veya olayın gelmesiyle birden durgunlaşmamız gibi. Uyuyamadığımız ve kafamızdaki bütün o düşünceler bizi rahat bırakmadığında sakinleştirip uyutması gibi. Bunlara benzer daha sayabileceğimiz o kadar çok örnek var ki… Demiştim ya bazılarımız fark ediyor bazılarımız ise fark etmiyor bunları. Benim fark etmem fazlasıyla geç oldu. Bu konuda aydınlandığım yer ise arkadaşlarımla beraber gittiğim konserler oldu. Bir sürü farklı insanın olduğu, her türden yiyeceklerin satıldığı ve etrafımızın müzik sarılı olduğu bu yerin enerjisi inanılmazdı. Kalplerimiz müziğin ritmiyle atıyordu adeta. Burada farklı tür müziklerin insanlara neler hissettirdiğini yüzlerinden okuyabiliyordum. Bir şarkı, solumdaki insanın içini huzurla doldururken sağımdaki insanı hüzünlendirebiliyordu. Bazılarını ise gençliğine döndürüyordu. Bunlara şahit olduğumda müziğin aslında bizim için ne kadar önemli olduğunu, müzikle ne kadar iç içe yaşadığımızı ve her yerde karşımıza çıktığını fark ettim. Küçüklüğümüzden bu yana hep bizimle beraber oldu. Çocukken en sevdiğimiz çizgi filmlerin şarkıları olsun, annemizin bulaşık yıkarken mırıldandığı türküler, şarkılar olsun veya süpermarketten alışveriş yaparken hep arka planda çalan o müzikler olsun. Bizi hiç yalnız bırakmadı. Motivasyonumuz olmadığında ilham kaynağımız oldu. Önceden dikkatimi çekmeyen bütün bunlara, işte bu büyülü yerde farkına vardım. Günümüzde bazı insanlar müziğin değerini anlamıyor ve bunun nedeni belki de müziksiz bir dünyada yaşamamış olmalarıdır. Düşünsenize, ne kadar sessiz bir dünyada yaşıyor olurduk. Piyanolar sadece süslü birer masaya dönüşürdü. Konserler çok garip bir yer haline gelirdi. İnsanlar gidip yerlerini alıp sahneye çıkan bir grubun sis ve ışıklar içinde ayakta durmalarını ve su içmelerini izlerdi. Dansçılar bir ritim olmadan, sessizlik içinde odada öylece dönüp dururlardı. Otobüs yolculukları geçmek bilmezdi. Hayatımız eksik olurdu. Sürekli hayatımızda yerini dolduramadığımız bir boşluk varmış gibi. Belki müzikle hiç tanışmasaydık sorunsuz bir şekilde hayatımıza devam ederdik, gayet normal gelirdi. Ama müziğin bize yaşattığı zevki tattıktan sonra bizden koparılıp alınması bizim için işkenceden farksız olurdu. Müzik temel ihtiyaçlarımız kadar önemli benim için ve eminim ki sizin için de öyledir. Hayatımızı daha yaşanabilir kılıp ona anlam veriyor. Bütün yaşadıklarımız karşısında delirmeyip sapasağlam ayakta durmamıza yardımcı oluyor. Bize yaşama isteği veriyor. Bu yüzden müziksiz bir hayat düşünemiyorum. Bir gün tek başıma kaldığımda biliyorum ki müzik benim için orada olacak, bana yön verecek ve sığınabileceğim bir yer olacak. O yüzden gidebildiğiniz kadar konsere gidin, dinleyebildiğiniz kadar müzik dinleyin ve söyleyebildiğiniz kadar şarkı söyleyin. Sanatsız kalan bir milletin hayat damarlarından bir kopmuş demektir. Mustafa Kemal Atatürk Pelin Kömürlüoğlu 21400470 TURK101-061 Neşe Çetiner 15.12.14 YAŞAMAK İSTEMEDİĞİM BİR DÜNYA Nerede yaşamak istemiyorum? Fahrenheit 451’in dünyasında… Burada kitap okumak, bulundurmak yasak. Yazının kendisi yasak. Öyle ki, filmin girişinde bile hiçbir oyuncunun veya yönetmenin ismi yazmıyor, isimler söyleniyor. Kanunu çiğnediğinizde sizi tutuklayıp kitaplarınızı yakıyorlar. İnsanlar birbirleriyle konuşmuyor; erkekler çalışırken, kadınlar evde televizyona çıkan “kuzen”lerini izliyorlar. Duvardan duvara ekranlar ve gün boyu televizyon izleyen insanlar var. Hükümetin amacı insanların beyinlerini gereksiz bilgilerle doldurup, insanları meşgul etmektir. Çok tanıdık bir manzara değil mi? Evinizde kaç tane televizyon var? Günde kaç saatinizi televizyon izleyerek geçiriyorsunuz? Peki hiç düşündünüz mü televizyondaki dizileri, programları takip etmek için kitap okumaktan ne kadar ödün verdiğinizi? İnsanlar artık o kadar üşengeç oldular ki yedi-sekiz saatini ayırıp kitap okuyacağına o kitabın filmini izliyorlar ve zaten verimli bir şey yapmadıkları hayatları için beş veya altı saat kazandıklarını düşünüyorlar. Evet, zaman öldürmek için zaman kazanıyorlar. “ “Fahrenheit 451 kitap kağıdının yanmaya başladığı sıcaklıktır.” (Ray Bradbury, Fahrenheit 451) "Pazartesi Miller, salı Tolstoy, çarşamba Walt Whitman yakıyoruz. Cuma Faulkner ve cumartesi pazar Schopenhauer ve Sartre. Kitapları kül edip sonra da külleri yakarız!" (Ray Bradbury, Fahrenheit 451) Kitapların yasaklanması, televizyonların insanlara emir vermesi sırasıyla Aldous Huxley’in Cesur Yeni Dünya’sını ve George Orwell’in 1984’ünü anımsatıyor. Bu iki eser de Fahrenheit 451’den önce yazıldığı ve totaliter rejimleri eleştiren kitaplar oldukları için insanları Fahrenheit 451’in de öyle bir kitap olduğunu düşündürmüyor değil. Bu yüzden Ray Bradbury, 2007 senesinde Pulitzer ödülünü alacağı zaman verdiği bir röportaj da aynen şunu demektedir: “Romanım aslında televizyonun okumaya, özellikle de edebiyata ilgiyi nasıl yok ettiğini anlatıyordu. Bu bakımdan romanımda suçlu sandalyesinde oturan devlet değil, bizzat halkın kendisidir.” Sanki gittikçe Fahrenheit 451’e yaklaşıyoruz. Kitap okuma alışkanlığımızı yitiriyor, yetişen nesillerimize bunu aşılamıyoruz. Gittiğim okullardan biliyorum, okuma saatine ayırdığımız ders saatinde nasıl olsa ders işlenmiyor çocuklar istediğini yapsın diye düşünürdü öğretmenlerimiz. Kitap okumamız gerektiği yerde herkes konuşur, kitap okumak isteyeni de o yaşın verdiği acımasızlıkla “inek” diye aşağılarlardı sınıf arkadaşlarım. Bu alışkanlığın gelişememesinin diğer iki nedeninden biri aile ortamı, diğeri ise çocuklara sıkıcı gelen kitapları zorunlu olarak okutmaktır. Artık pek çok çocuğa Ömer Seyfettin sıkıcı gelmektedir, elbette yazın kültürümüzün çok önemli yazarlarından birisidir kendisi ancak zamane çocuklarının hayalgücünü destekler nitelikte değildir. Ben mesela küçükken Muzaffer İzgü’yü, Nurettin İğci’yi ve Gülten Dayıoğlu’nu çok severdim. Özellikle Gülten Dayıoğlu’nun farklı renklerdeki kitaplarının her rengini toplamak için apayrı bir çaba sarfederdim. Çocuk biraz daha büyüdüğünde macera kitapları arıyor. Ben bu açlığımı Thomas Brezina’nın Dört Kafadarlar Takımı serisinin neredeyse tamamını okuyarak gidermiştim. Bence bunun Türkiye’deki en güzel örneklerini Aytül Akal,Süper Gazeteciler serisi ile vermiştir. İşte çocuklara böyle kitaplar okutarak onlara okuma alışkanlığı verebiliriz. Bol resimli az yazılı kitaplara da alıştırmamak lazım, sonra hiç resim yok diye klasikleri okumuyorlar. Yine kendimden biliyorum, klasiklerin çocuklar için kısaltılmasına da çok karşıyım. Onları okuyan insan, yani ben, uzun hallerini zaten konuyu biliyorum çocukken okumuştum diye bir kenara itip okumuyor. Hiç hoş bir şey olmadığının farkındayım, ama içimden gelmiyor. Zorlayarak kitap okumayacağımı da bildiğimden vicdanen acı çekmek yerine hiç okumuyorum. Yarım bırakılan her kitap benim için vicdan yarasına dönüşüyor. Genel bir deyiştir vardır ya hani: “Kitap insanın en iyi dostudur.” diye, işte dostumu yarıyolda bırakmışım gibi bir huzursuzluk, bir suçluluk kaplıyor içimi. Ne Fahrenheit 451’e benzemeye başlayan dünyamızda ne de o kitapta anlatılan gelecekte yaşamak istiyorum. İnsanların toplu taşımda bile kitap okurken “dikkat çekip bundan yararlanmak istiyor” bakış açısıyla damgalandığına sosyal medyada şahit oluyorum. Okumanın bilhassa da yazınımızın gelişmesi için yazmanın teşvik edilmesini diliyorum. Ayten Gürbüz 21302724 TURK101-9 Sare Öz 25.11.2014 GALAKSİLER ARASI DÜŞÜNCE ÖZGÜRLÜĞÜ Voca Gezegeninin insanları ile geçtiğimiz ay Ankara ziyaretlerinde tanıştım. Bu beyaz yaratıklar sahnede harikaydılar. Yaptıkları müzik ile kendilerine hayran bırakırlarken bir yandan da oyunculukları ile seyirciyi kahkahaya boğdular. Şu ana kadar gittiğim en orijinal gösteriydi. Kendilerinin başka bir gezegenden geldiklerini varsayan bu grup önce biz dünyalılardan korktular, sonra yavaş yavaş bizleri gözlemlediler ve bizlerle arkadaş olmaya çalıştılar. Gülmekten yanaklarım ağrıyarak çıktığım konserden sonra birkaç arkadaşımla Voca Gezegenine gittiğimi hayal etmeye başladım. Etrafta bir sürü beyaz yaratık komik gelen bir dille konuşuyor, gözlerini açmışlar bize bakıyorlar. Kısa boylu kız utanıyor, bizden kaçmaya çalışıyor. Aralarında konuşup bizim ne olduğumuz hakkında tahminler yürütüyorlar. Sonra kralları gelip bizimle konuşmaya çalışıyor. Peşinde bir tane çocuk var; annesinden kaçmış gelmiş. Kralın peşinden kırmızı dudaklı bembeyaz küçücük bir şey koşarak geliyor ve hop diye atlıyor kucağıma. Gözlerini kocaman açıp bana bakıyor. En korkusuzları bu çocuk. Zaten hep çocuklardır en korkusuz olanlar. Herkesi kendileri gibi zannederler. Elindeki şekeri uzatıyor bana. Bu sırada annesi koşuyor çocuğun peşinden, herkes korkuyla çocuğa bakıyor. Çocuğa zarar vermemden korkuyorlar. Ben de şaşkın şaşkın bakıyorum çocuğa tabii. Bu yaratıkların kendilerine ait bir kültürleri, yaşam tarzları var sonuçta. Yaptığım her hareket yanlış anlaşılabilir diye korkuyorum. Çocuğa bakıp gülümsemekle kalıyorum sadece. Bu hayal beni farklılıkların yarattığı korkuları ve merakları düşündürttü. Binlerce ışık yılı uzaktaki bir gezegene gitmeme gerek yoktu aslında. Zaten dünya üstünde yeterince çok toplum ve kültür vardı. Bu toplumların doğruları ve yanlışları, güzellik ve çirkinlik kavramları, ahlaki değerleri birbirlerinden çok farklıydı. Mesela Singapur’da sakız çiğnemek yasakmış, yere tüküren vatandaşlar da binlerce Singapur Doları ceza ödemek zorundalarmış. Oysa Türkiye’de kalabalık bir sokakta beş dakika insanları gözlemlemek yeter yere tüküren birini görmek için. Afrika kabilelerinde kadınlar, erkeklere güzel görünmek için her yeni yaşlarında boyunlarına yeni bir halka takıyorlarmış ve maalesef gelişmeyen boyun kasları nedeniyle bu halkaları çıkardıklarında boyunları kırılıyormuş. Arabistan’da bir erkeğin birden çok eşi olabiliyorken Eskimolar’da bir kadının birden çok eşi olabiliyormuş. İran’da bir kadının saç teli gözüktü diye yüzüne kezzap atılırken, Afrika’da kadınlar üstsüz dolaşıyorlarmış. İnsanlar doğup büyüdüğü toplumun değer yargılarını benimsiyorlar ve benimsedikleri ile kalıyorlar. Birçoğu hiç sorgulamıyor ben niye bu ahlak kurallarına dikkat ederek yaşıyorum, bunlar gerçekten mantıklı mı diye. Birçok insan ailesinin inandığı dine inanıyor mesela. Ben kimseyle tanışmadım ailesi Müslüman olup da kendisi Budist olan. Bizlere sorulmadan yazılıyor nüfusumuza Müslüman diye. Toplum baskısıyla kapatıyor birçok kız o güzel saçlarını. Oysaki ne kadar önemli araştırıp soruşturmak, yaratılışımız ile bize armağan edilen beynimizi kullanmak. Kaçıyoruz doğruları sorgulamaktan; aslında kaçmamızı sağlıyorlar bizleri kolay yönetebilmek için. Kültürümüzün, gelenek ve göreneklerimizin hayatımızda önemli bir yeri vardır. Ancak hayatımızın ne kadarına müdahale edebilmelidir gelenekler? Bir bireyin ideolojisi gelenekleriyle bağdaşmıyorsa, gelenek ve göreneklerini devam ettirmek için ideolojisinden vazgeçmeli midir yoksa ideolojisine bağlı kalarak gelenek ve göreneklerini mi terk etmelidir? Kültürümüz, gelenek ve göreneklerimiz her ne kadar önemli olsa da kendi hayatımızı idame ettirirken beynimizi kullanıp birçok şeyi tekrar sorgulamamız gerekli. Bu şekilde eskiden doğru gibi görünen ama aslında bizlere zarar veren bazı gelenek ve göreneklerden kurtulabiliriz. Mesela Hindistanlılar kanalizasyonun döküldüğü Ganj Nehri’nde her sene yıkanıyorlar ve birçoğu bu yüzden ciddi şekilde hastalanıyor. Bir geleneği devam ettirmek için birçok hayat tehlikeye atılmalı mıdır sorusunu sorgulamalı bence Hindistan halkı... Hangi gezegenden, toplumdan ya da kültürden bahsedersek bahsedelim, insanlar arasında her zaman düşünceye saygı olmalıdır. Düşünceye saygı yoksa beyine yapılan bir işkence haline gelir yaşamak. Bir kişi doğduğu toplumun kültürünü benimsemiyorsa, toplumda yaşayan diğer insanlar gibi bir hayat sürdürmek istemiyorsa, onun düşüncelerini baskılayıp hayatına müdahale etmeye çalışmaktan çok daha basit bir şey aslında yapmamız gereken: Saygı duymak. Kendi düşüncelerimiz ne kadar mantıklı gelirse gelsin, onların her zaman doğru olmayabileceğinin farkında olmalıyız. Doğruluk göreceli bir kavramdır. Çünkü maalesef elimizde yazılı bir metin yok nelerin doğru nelerin yanlış olduğunu söyleyen. Gülerek izlediğim Voca People konseri, birçok konu üstünde düşünmemi sağladı. Farklı gezegenden gelmiş gibi davranan bu grubun yaratıcı fikirleri çok hoşuma gitti. Bu grubun bir sonraki Ankara ziyaretlerini dört gözle bekliyorum. Hande Karabacak İki Uçlu Bir Rüya Evimden, evlerimden, evim diyemediğim her yerden uzakta, yabancılığın dikeni batmayan versiyonunu hissettiğim bir yerde duruyordum. Gün bir öncekinin akıcılığını yakalamış, akşamı turuncuya boyamış ve kafamda ismini bilmediğim bir şarkının nakarat kısmını tekrarlamaya başlamıştı. Belki de benim şarkımdı bu, bilmiyorum. Benim şarkım olmasaydı gözlerimi kapatırdım, hissi kulaklarımdan hücrelerime taşımak için. Gözlerim açıktı, sadece bakmıyordum ben görebiliyordum, şarkı benden şeylere akıyordu bu sefer. Birkaç dakika önce masaya bıraktığım sıcak kahvenin metalikleşmesini, soğumasını görüyordum. Çürüyen, çürürken soğuyan, benden bir şeyleri eksilten bir his bu. Uyku sonrası uyuşukluğu gibi bir halin içinde, havada kalan her hissi görüyordum. Eşya, aynı anda hem en yakınım hem en uzağım oluvermişti. Masa, yüzükler, parfüm, kağıtlar, kilim, kilimdeki tüyler, sehpanın kuğu gibi uzanan gövdesi, hepsi oradaydı , sanki canlılardı da tanışıklığımız vardı. Sanki eskiden birdik ama unutmuştuk birbirimizi. Diğer odada en çok sevdiğim insanla en az tanıdığım insan aynı bedeni paylaşıyordu. O benden çok uzaktaydı, birkaç metre yakınlaşınca. Bunları düşünürken, soğuk metalik hissi bıçak gibi kesen bir soru belirdi aklımda. Bütün bu eşyanın, havadaki hissin, içeridekinin benim bildiğimi bilmek için varlığını kurban edebileceğini biliyordum. Birkaç dakika durdum ve gözledim. Aklımdaki soruyu bu kadar değerli kılan şey neydi? Herkesten bir sır saklıyordum zihnimde, sırrın kendisi bile bir soruyken, nasıl bu kadar akla gelmez, cevabı bulunmaz ve odadaki her eşyanın kendisine sormayı umduğu hale gelebilir? Soru aklımda ama cevabı ne aklımdan ne cebimden çıkmadı. Diğer odadakine soramıyorum çünkü ne zaman sesim gür çıksa hangi dili konuştuğumu unutuyorum. Yanına gidemiyorum, yaklaştıkça mesafe uzuyor bu evde. Bir şekilde, bin çabayla sordum desem o da garip bir dilde cevap veriyor. Hindistan’da konuşulan her lehçeden birkaç kelime almış, İsveçce ve Almanca dil kurallarıyla harmanlamış, ünlemi ve noktayı susarak eklemeyi seçmiş gibi ama zaman zaman üç noktanın iki uçlu anlamı konusunda anlaşabiliyoruz. Ona sormadım, tek kelime etmedim. Eşyaya baktım, “Ya ben bir gün buradan gidersem, hani markete gider gibi böyle, çok uzağa değil ama vedalaşmadan da, nasıl anlatsam… Sanki öylesine yürüyüşe çıkmışım gibi gitsem ama hep yürüsem mesela, anladınız mı?” cevap gelmedi, hala can alıcı bir soru bekliyorlardı. Soruyu sormak için gevelerken cevaba yaklaşmış gibiydim. Yine de onların merakını giderirsem bir ihtimal bilgeliklerini paylaşırlar diye düşündüm çünkü onlara anlatmıştım kendimi. “Bahsettiğim gibi kapıdan çıksam ve geri gelmesem; en çok neyi özlerdim?”. Soruyu duymak için kıvranan bunca eşya o anda soluklaşıverdi. Soru ağzımdan çıkarken kelimeleri teker teker ağzıma tıkmak istedim ama olmadı. Odadaki her şey duydu bu soruyu. O metalik his daha da keskinleşti. Sıcak turuncu akşam, derimi kesen bir soğukla geceye dönüştü sanki. Tanıdığım o sıcak koku yok oldu, artık yabancı bile değildi, büsbütün yok olmuştu. Doğruldum, ayaklarımı taşıyamıyorken diğer odaya gittim. Bu sefer gözümü kapattım. Başkalarının şarkılarını söylemeye başladım. Sonra yumuşacık, tanıdığım ve sevdiğim sesi duydum. Isınmaya başladım, adımlarım o kadar hafifledi ki gözümü açmak istemedim. Gözüm kapalı gittim oraya, sıkıca sarıldım. İki uçlu bir rüyada olduğumu hatırlamadım yine. Ev böyle kokardı dedim, evimi hatırladım. Eşya yabancı değildi, kahve sıcak kalırdı. Gülümsemeye başlamıştım, sonra bu anı diğer odada unutmamak için gözümü açtım. Aynaya baktığım anda, bana dair en fena en kötü ne varsa hepsini görmeye başladım yavaş yavaş. Diğer odanın hissi burayı da kapladı. O aynadaki bu kötü akse bakmadan kaçıp gitmek istedim. Yavaşça ondan ayrıldım, kapıya doğru ilerledim ve ona baktım. Onu uzunca bir süre göremeyecek olma ihtimali hakkında bir şey söylemedim hatta kaçar gibi uzaklaştım. O an Separation tablosunda hissettiğim türden silik bir ayrılışa şahit olmuşum ama bunu sonradan kabullendim. Kaynakça Munch, Edward. Separation .1896 ECEL KORKUSUNUN FAYDASI Emilé Zola kitabı “Kim Nasıl Ölüyor?”da beş farklı sosyal sınıftan insanın toplum içindeki itibarlarının ve maddi durumlarının cenaze törenlerinin şatafat miktarına, gidişlerine üzülmüş taklidi yapan insanların sayısına etkisinden bahsediyor. Benim içinse anlamı şuydu bu kitabın, soyun sopun, cinsiyetin, maddi durumun ne olursa olsun sonun aynı. İster ipek yorganlara sarılı, ister soğuktan donar halde, o son nefes veriliyor. İşte o son nefesten sonra arkandan kaç kişi gözyaşı dökmüş, kaç gün yas tutulmuş, cenaze törenin için kaç lira masraf yapılmış ne önemi var ki. Böyle basit matematik problemleri için fazla donuk, hareketsiz yani fazla ölü olacaksın. Ölüm her zaman kaçmaya çalıştığım, ben kaçmaya çalıştıkça gölgem gibi arkama takılan bir konudur. Yalnız bir gecede ayı izlerken, belki bir yürüyüşte sabahı koklarken bir anda kafamda beliriverir. Bir arkadaşım el falıma bakmıştı, kısa yaşayacakmışım, öyle demişti. Tamamen uydurduğunu söyleyene kadar günlerce “Neyin var? Niye moralin bozuk?” gibi sorulara maruz kalmamın sebebi olmuştu bu küçük oyunu. Onun küçük oyunu benim büyük korkumdur çünkü. Nedir ölümü bu kadar korkunç kılan? Aklıma gelen ilk şey belirsiz oluşu. Belki hayatın her rengini görmüş, her duygunun tadını almış, deneyimlerinin kucağından taştığı bir yaşta kırlaşmış saçların yastığına dağılmışken huzurlu uykunda bulacak seni, belki de gelecek günlerin planlarını yaptığın, mesela önündeki Perşembe için konser bileti aldığın günün akşamı. Gelecek planı yapan birinin aklında sona gelme düşüncesi yoktur. Ölüm düşüncesinin soğuk rüzgarı gelecek düşlerimin parlak ışığını titreştiriverir bir anda aklıma gelince, ben de konseri düşünmeye, ölüm korkusunu kilimin altına süpürmeye çalışırım. Ancak ölümün bu belirsizliği akıl sağlımızı korumamız için gereklidir de. Son nefesimiz için geriye sayarak yaşayacağımız daha da kötüsü sevdiklerimiz için de geriye sayarak yaşayacağımız bir hayata hayat denemezdi herhalde, adı olsa olsa “ölüm öncesi” olurdu. Ölüm düşüncesini çekilmez kılan başka bir sebep de erken ölme olasılığıdır. Ünlü şairimiz Cemal Süreya’nın bu konuda çok haklı bir tespiti vardır: “ Her ölüm erken ölümdür.” Sanmıyorum ki mental problemleri olmayan hiç kimse “Tamam, ben artık yolun sonuna geldim, gitmemin tam vaktidir” desin hatta daha da garibi ölüme geç kaldığını hissetsin. İnsan yaratılışı gereği her an geleceği düşünür. Devamlı olarak bunun bilincinde olmaz ancak yalnızca geleceği hesaplamakla görevli bir bölümü vardır beyninin (frontal korteks) ve durmaksızın çalışır. O halde geleceği hesaplayan bu beyin bir sonun geleceğini kabul etmez. Ölüm geldiğinde de bu bir kabulleniş olmaz çünkü beyin işlevini yitirmiştir artık. İşin bilimsel boyutu bir yana, her zaman eksik kalmış bir kucaklaşma, söylenmesi gereken bir söz, ta derinine doğru birkaç saniye daha bakılması gereken bir çift göz vardır. Çarpılarak kapatılmış, tıklanarak geri girilip gönül alınması gereken kapılar; hep açmak isteyip de bir türlü cesaret bulamadığımızdan açamadığımız birkaç gönül kapısı vardır. Biz bu kapıları daha açmayaduralım kendi kapımızın ardından bir ses gelir “Ben Azrail, aç kapıyı!”. Kimse nasıl öleceğini düşünüp kendi senaryolarından korkmaz, korktukları şey zamansız ölmektir: yaşamak istedikleri hayatı yaşayamadan, olmak istedikleri kişi olamadan. Madem öleceğimizin bilincindeyiz ve bundan kaçışımız yok, neden kısıtlı zamanımızı daha iyi değerlendirmiyoruz? Sonsuza dek yaşayacakmışız gibi karşısında saatlerimizi geçirdiğimiz televizyon mesela, yeterince çalmadı mı vaktimizden, ailemizle edilebilecek güzel sohbetlerden? “ Her gününü son gününmüş gibi yaşa “ minvalindeki kişisel gelişim zırvalarından bahsetmiyorum. Demeye çalıştığım korkunun ecele faydası yoksa ecel öncesine faydası olsun, şöyle bir silksin omuzlarımızdan tutup ve desin ki “ Öyle bir yaşa ki yolun sonunda daha az keşke olsun.” KAYNAKÇA Emile Zola. Kim Nasıl Ölüyor?. Sel Yayıncılık, 2017. ŞADİYE ŞEYDA İNCE Kafkavâri Hiçbir zaman kafkavâri diye niteledikleri kitapları okuyamadım. Bu tarz kitapları heveslenerek aldım ve okumaya başladım ama o kadar ağır ve kasvetlilerdi ki daha yarısına bile gelmeden okumayı bırakmışımdır. Bunun sebebi sanırım kitapları okumaya başladığım anda karakterlerin yerine kendimi koymaya başlıyor olmam. Tahmin edersiniz ki insanın kendini bir böcek gibi hissetmeye çalışması, onun yerine koyması hoş hisler uyandırmasa gerek. Bu karakterin Franz Kafka’nın hangi kitabında olduğunu hepimiz tahmin edebiliriz herhalde. O ince ve bir o kadar da ünlü kitabını daha yedi sayfa bile okumamışken bırakmam ya da neden tutuklandığını bilmeyen bir adamın yaşadığı karmaşık olayları okurken fenalıklar geçirmem sanırım okumak için daha fazla kendimi zorlamamam gerektiğini gösterdi bana ve sanırım bazı kitaplar vakti geldiğinde okunabiliyorlar ancak. Daha hayatı bilmeyen, tam olarak kavrayamamış, dünyayı tanımayan birisi için gereksiz yere karmaşık ve sinir bozucu olaylara bir mana vermeye çalışmak hem zor geliyor hem de insanın insanlara karşı umudunu kırıyor. Zaten bu tarz olayları tanımlamak ve bunu yaratan kişiyi de unutmamak adına kafkavâri denmiş ama ben bu tarz kitapları son sayfasına kadar okumaya dayanamadım. Açıkçası hala o kitapları elime almayı düşünmüyorum çünkü fenalıklar basıyor. Çaresizlik, kapana kısılmışlık duygularıyla başa çıkabilmek kolay olmuyor gerçek hayatta da hayal dünyasında da. Kafkavâri tarzda, Franz Kafka’nın kitapları haricinde okumak isteyen olursa eğer size Kobo Abe’nin Kutu Adam ve Kumların Kadını isimli kitapları önerebilirim. Bir Japon yazarın bu konuda başarılı olmasına şaşırmazsınız siz de herhalde benim gibi. En azından bu iki kitap Kafka’nınkiler gibi tamamlanmamış değil ve ona nazaran daha bütünlüklü bir yapıya sahip. Tahmin edersiniz ki Kobo Abe ve Franz Kafka’nın kitaplarını aldım ama okumayı tamamlayamadım. Bu, acıklı, kitap okuyamama hikâyemden sonra beni birkaç sayfayla bile delirtebilecek yazarın hayatını öğrenmemin, bu kitapları nasıl yazdığını anlamamın daha mantıklı olacağını düşündüm tabii. Gerçekten okuyamasam da yazarın bu tarz bir kurguyla neyi ifade etmek istediğini bilmek istiyordum açıkçası. Kafka’yı anlamak ve anlatmak amacıyla yazılmış kitaplardan biri Marthe Robert’dan Franz Kafka Gibi Yalnız. Günlüğünden, mektuplarından, kitaplarından elde edilenlerle harmanlanmış güzel bir inceleme. Açıkçası keşke bu kitapları okumaya başlamadan önce bu tarz incelemeleri okusaydım dedirtti bana. O zaman kitapları daha anlaşılır olabilirdi benim için, incelemelerden yola çıkarak daha dikkatli gözlerle ve sabırla okuyabilirdim sanırım. Max Brod’a teşekkür etmeden de geçilemez tabii. Kafka’nın vasiyetine rağmen yazıları yakmayan, onları yayınlayan ve bugün onlara ulaşabilmemizi sağlayan kişidir kendisi. Her ne kadar bu kitapları okumayı tamamlayamasam da size söyleyebileceğim tek bir şey var. Bunlar hep yalnızlıktan. Çünkü Kafka’nın yaşadığı dönem ve ailesiyle olan ilişkisi düşünüldüğünde Kafka’nın kendisini yalnız ve soyutlanmış, sadece kurumların, bürokrasinin ve kuralların hüküm sürdüğü labirent gibi bir dünyada yaşadığını düşünmesi, kitaplarında da karakterlerin anlayamadıkları bir olay zinciri içerisinde ve kurtulamadıkları bir dünyada olmalarına şaşırmamak lazım. Kafka hislerini ve yaşadıklarını kullanarak gördüğü dünyayı anlatıyor ve bu dünya, insanlar, olaylar o kadar karanlık ki neler olduğunu anlayamıyorsunuz. Diğer kitaplarda yazarlar olaylar ve karakterler hakkında net bilgiler verirler genellikle ve siz bütün olayları bilen ve uzaktan izleyen bir kişi gibi hissedersiniz kendinizi. Fakat Kafka’nın kitaplarında ne siz ne de karakterler ne olduğunu anlayamadığınız için bir nevi birlikte olayları yaşıyor ve görüyorsunuz, o dünyaya dahil olmuş ve orada yaşıyorsunuz sanki. Bu bir eleştiri mi yoksa övgü mü açıkçası ben de bilmiyorum. Çünkü o karanlık dünyada daha fazla kalamadım ve kitaplar hep yarım kaldı. Aslında bir nevi şu an yaşadığımız dünyayı tasvir etse de, burada neler olduğunu biliyorum ve anlayabiliyorum ya da belki öyle zannediyorum. Olana değil hislerime, tahminlerime güveniyorum belki ya da görmezlikten geliyorum. Yaşamak bir görmezlikten gelme sanatı. Bazen yalnızlığımızı da görmezlikten gelmemiz gerekiyordur belki katlanabilmek için ya da farkında olarak yalnızlığımızı paylaşmak için böyle kitaplar,yazılar yazmak, alakalı alakasız işler yapmamız gerekiyordur. Bu kadar yalnızlık üzerine yazılıp çizilmesine rağmen hala onunla baş edemiyoruz ama. Bir gün biri kendini böcek olarak buluyor yatağında, ailesi onu bu halinden dolayı dışlıyor. Baskılardan kurtulmak adına kendini bir kutuya hapseden, sadece küçük bir delikten bakmak suretiyle dış dünyayla ilişki kuran, kendini yalnızlığa iten biri ya da kum tepeciklerinin arasındaki bir köye, yalnızlığa zorla hapsedilmiş başka biri… Bu karakterlerin ortak yönü, ya kendi istekleriyle yalnız kalmış olmaları ya da zorlanarak, buna sebep olarak yalnız bırakılmaları ve bu karakterler aslında bizim ütopik yansımalarımız. Ben hep yalnızlık değil de, insanın yalnız kaldığında kendi kendiyle baş edememesidir acı veren diye düşünmüşümdür. Yalnız kaldığımızda kendimize tahammül edebiliyor muyuz her zaman gerçekten ya da yalnız kalmaya tahammülümüz var mı diye sormak lazım. Yanımızda birisi olmasına gerek bile kalmadı artık; cebimizde telefonumuz, dizimizde bilgisayar, bir de internet varsa her şekilde herkesle bağlantı kurabiliyorsunuz. Sanırım enerji ve bağlantının olmaması modern insanın kabusu. Elektrik kesildiğinde kendi kendinizle baş etmeye tahammülünüz var mı? Belki bu yazıyı okuduktan sonra ‘ee yani?’ ya da ‘bu yazının amacı/sonucu ne?’ diyebilirsiniz. Bu sorulara cevap veremem açıkçası çünkü ben de bilmiyorum. Trajikomik oldu biraz, kafkavari belki. Kaynakça Robert Marthe. Franz Kafka Gibi Yalnız. (2014). Can Yayınları Talha Murathan Göktaş Makineler “Ben” Diyecekler mi? Bilim nedir? Bilmek fiilinden türediği açık. Basitçe bilgiye sahip olma ve bilgiyi kazanma etkinliği denebilir. Peki, her çeşit bilgiyi kapsar mı? Mesela en son tuttuğunuz kalemin rengini düşünün. Bunu bilmek bilimsel bir eylem midir? Elbette değildir. Peki, bilimsel bilgiyi diğerlerinden ayıran kriterler nelerdir? Bunlardan en önemlisi bilimin doğayı inceliyor olmasıdır. Bilim doğayı inceler, doğanın işleyişini çözmeye ve ardındaki mantığı anlamaya çalışır. Böylece nesnelerin davranışlarını çözümleyip, bu davranışları kendi çıkarları doğrultusunda kullanabilir. Kısaca doğayı taklit eder ve faydasına uygun bir ürün ortaya koyar. Bu Tazmanya Canavarının sütündeki anti-biyotik proteinleri taklit ederek ilaç hazırlayan tıp bilimi için de böyledir, kuşlardan esinlenip uçak tasarlayan fizik bilimi için de. Bu taklit becerimizle medeniyeti çok ileri taşıdık. Ancak her şeyi taklit edebilecek kadar ileri gittik mi? İnsan bilincini de taklit edebilir miyiz? Bu sorular yüzlerce yıldır, bilgisayarların icadından daha önceden beri, insanlığın en gizemli soruları. Bilim insanlarımız da, bizleri cevaba çabuk ulaştırmak istercesine dur durak bilmeden bu konunun üzerine gidiyorlar. Yazarlar, senaristler de eserlerinde bu konuyu incelemeye başladılar. Minsoo Kong da bu sanatçılardan biri. Koreli yazar Yaşayan Makinelerin Olağanüstü Düşleri adlı yapıtında birçok filozof, gazeteci ve fikir insanından da demeçler vererek insan-makine ilişkisinin geleceğini öngörmeye çalışmış. Kimisine göre temelsiz, gerçekleşmesi mümkün olmayan bir kaygı. Kimine göre vakit kaybetmeden önlem alınması gereken elzem bir konu. Stephen Hawking ve birçok iş ve bilim adamı yapay zeka hakkında endişelerini hiç çekinmeden açıklayarak yapay zeka karşıtı vakıf çalışmaları yürütüyorlar ve Mark Zuckerberg gibi milyarderler de milyar dolarlık fonlar ile destek sağlıyorlar. Ancak kanaatimce yapay zeka ve makine bilinci günümüz teknolojisi ile kıyaslanmayacak bir teknoloji gerektiriyor. Yapay zeka ile ilgili kaygılarımın çoğaldığı bir dönemde bu teknolojinin günümüzdeki gelişmişliğini öğrenebilmek için yabancı bir bilgisayar profesörünün yapay zeka ve uygulamaları ile ilgili akademik kitabını almıştım. Ancak yapay zeka uygulamaları ve makine öğrenimi başlığında gösterilen projeler normalden biraz daha karmaşık algoritmalardan(mantık sistemi) başka bir şey değildi. Kafamda tasarladığım o bencil makinelerin düşünce sistemi olamayacak kadar basitlerdi. Zaten daha sonra yaptığım araştırmalar sonucunda en iyimser bilim insanlarının dahi iki bin yetmişten önce bu alanda işe yarar bir sonuç alabileceklerini olası görmediklerini söylemesi, ömrümde muhtemelen böyle bir tehditle karşılaşmayacak olan benliğimi rahatlattı. Hücre boyutunda elektronik cihazlar yaptığımız, insanların kalbini değiştirdiğimiz bu bilim çağında bile yapay zekayı bu kadar geciktiren insan beynini, düşünme sistemimizi, öğrenim aşamalarımızı anlayamamamızdır. Henüz kendimiz beyinsel işlemlerimiz hakkında bir arpa boyu yol kat edememişken onu taklit etmek nasıl mümkün olabilir. Saniyede milyarlarca işlem yapma yetisine dahi sahip olsalar, bilgisayarlar kendi başlarına öğrenme, mantık yürütme gibi davranışlardan acizdirler. Bizlerin yazdığı talimatlardan başka bir davranış sergileyemezler. Yani inanılmazları başaran makinelerimiz daha biz insanoğlunun kapasitesinin çok gerisindedir. Ayrıca, yapay zeka hakkındaki bu araştırmalar ve gelişmeler bizlerin ne kadar mükemmel varlıklar olduğumuzu gösteriyor. Bilakis ben bu konu hakkındaki öğrenimlerimden sonra insan beynine hayran kalmış ve herkesin fikrine bu mucizevi organdan çıktığı için ayrıca bir saygı duymaya başlamıştım. Peki, gerçekten teknoloji yapay zeka üretebilecek kadar gelişirse o zaman ne olur? Ne şanslı ki bu sorunun cevabı gizemini korumakta. Şanslı, çünkü insanoğlu adeta bütün yaratıcılığını bu gizemli konu hakkında teoriler ileri sürerek kullanıyor. Bilgisayar programlarıyla bir insan arasındaki aşkı anlatan Hollywood filmleri, makinelerin ve insanların çarpıştığı savaşları öyküleyen kitaplar… Teknoloji ne gösterir bilinmez ama bilinçli makineler sahneye çıkana kadar daha önümüzde uzun bir yol var ve bu konuda iddialı teoriler ortaya çıkmaya devam edecek. Gizem UYSAL İspanyolca İntikam Başkadır Bazılarımız kavga etmek için doğar, bazılarımız birini koşulsuzca sevmek için, bazılarımız hayatlarını bir şeylere saplantılı olarak geçirir.. Bazıları hıza, bazıları kadınlara, bazıları uyuşturuculara, bazılarıysa birden fazla şeye saplantılıdır. Bazı seçimleri kendimiz yaparız, bazı sonuçlar içinse seçimleri bizim yerimize başkaları yapar. İkincisinin adına bir nevi intikam denebilir aslında. Kendimize ya da sevdiğimiz birine verilen bir zarar eğer gücümüz de varsa bizi intikam almaya yönlendirebilir. Bazı intikamlar anlık bir öfke sonucu alınır ve plansızdır. Sonunda yakalanırsınız. Hapis cezası alırsınız, işinizi ve toplumdaki saygınlığınızı kaybedersiniz. Bazı intikamlar vardır ki tıpkı soğuk ama fırtınasız bir kış gecesi yağan kar gibi yavaş, sabırlı ve sessizdir. Gece hiçbir şeyden haberiniz olmaz çünkü uyuyorsunuzdur. Sabah uyandığınızdaysa karlar evinizin çıkışını kapatmış sizi iki göz bir oda evinize mahkum etmiştir. Pedro Almodovar İspanyol bir yönetmen ve senaristtir. Kuşkusuz ki çocukluğu kışın kardan adam yaparak geçmemiştir. Herkes bilir ki İspanya Akdeniz iklimindedir. Karı sever mi onu da bilemeyiz. Ama istediği bir şey var ki intikam almak isteyen biri intikamı karşısındaki kişiden almalıdır. İntikam alırken bütün zararı karşısındakine vermeli minimum riskle olayı kapatmalıdır. “La Piel Qué Habito” Türkçesiyle “İçinde Yaşadığım Ten” filmi bunun en iyi örneklerinden biri olabilir. Filmde çok başarılı ama şansız ve yalnız bir başrolümüz var. Sevdiği herkes elinden alınınca mesleğini de hırsına dahil ederek işe başlıyor. Önce hava kötüleşiyor yani karakterimiz planlarını yapıyor, ardından kar taneleri yavaş yavaş dökmeye başlıyor gecenin sessiz ve acımasız kararlığında. Biz izleyiciler olarak karın yağdığını görüyoruz ve tehlikenin farkındayız ama film karakterleri için işler böyle olmuyor. Film her ne kadar benim yorumumca muhteşem kurgulanmış bir intikam filmi olsa da bir ara filmin akışından kopup birkaç soruyu kendime sormadan edemedim. İntikam insanoğlu için ne kadar gerekliydi? Herkesin en azından vasat bir aile terbiyesi aldığını düşünürsek biz intikam almanın kötü olduğu öğretilen bir nesildik. Biz düşmanın kafasını kopartıp direklerin üzerine asan bir nesil değildik şüphesiz ki. Bizden daha kötü birine geri dönüşümü olmayan bir zarar versek bu bizi hâlâ iyi biri yapar mı yoksa karşımızdaki kişiden daha mı kötü oluruz? İntikam almak ne kadar gerekliydi? Ben yakayı ele vermeyecek bir konumda olsam birinden intikam alır mıydım? Filmi izlerken bu soruları kendime sorup durdum. Bu tür soruların bir doğru yanıtı bulunmuyor. Düşünmek sadece soruyu ve şıkları daha iyi anlamaya yetiyor. Siz daha iyi anladıkça da seçmek daha zorlaşıyor. O yüzden denir ki “Bir sorunun kolay olduğunu düşünüyorsan büyük ihtimali soruyu anlamamışsın demektir.” Ben de böyle düşünürüm ve bence bir soruyu boş bırakmak yanlış cevaplamaktan iyidir. Bazı insanlar da vardır ki onlar için önemli olan sadece soruyu cevaplamaktır. Soruyu doğru yanıtlamak önemli değildir o yüzden asla denemekten vazgeçmezler. “Vera” karakteri gibi. Böylelerine saygı duyarım çünkü korkusuzdurlar. Er ya da geç de soruyu bilirler. Zor sorular sorarak onları yıldıramazsınız. Vera gibi karakterler evden dışarı çıkmak için ilkbaharın gelip güneşin karlarını eritmesini beklemezler. Karda bata çıka yollarına devam ederler bazıları Vera’nın evinin önüne kar yağdırdım diye sevinirken. Sokakları doldurmak için tüm gecesini harcayan kar, bir kadının sadece on beş dakikasını verip çözebileceği bir sorun olabilir. Gün uzundur ve kadının paçaları ıslaktır ama önünde hâlâ bir gün vardır, yaşanmak için bekleyen. (Hatalarımı ayrıntılı olarak açıkladığınız teşekkürler. Bir dahaki sefere daha dikkatli olacağım. Okurken keyif almanıza sevindim. İyi bayramlar.) Deniz Demirci Tapma Arzusu Şu ana kadar büyük bir aşk yaşadığımı söyleyemem ama etrafımdan gördüğüm bir şey var ki ben dahil herkes bir arayış içinde. Birileri ile mutlu olmak, ona güvenmek, her şeye rağmen seni sevmeye devam etmesini istemek, sana destek olmasını istemek… Kafamızdaki mükemmel insanı bulmak… Bunları düşününce tanrıya tapınmak ile mükemmelimizi bulup onunla olmak bir nevi benzer gelmeye başladı. Sonuçta beklentilerimizi yerine getirecek birilerini arıyoruz iki türlü de. Geçen dönem bölümümün dersi olan History of Built Enviroment’ a çalışırken bu fikir daha bir kabul edilebilir oldu benim için. Dersin kitabını okurken insanlığın barınma konusundaki gelişimi dikkatimi çekmişti. Gereksinimler ve ortak korkular arttıkça, insanlar topluluklar hâlinde yaşamaya başlayıp ihtiyaçlarına yönelik yapılar yapmaya başlamıştı. Bu yapılar en basit hâliyle bir insanın ihtiyaçlarını karşılayabiliyordu. Ama ilkel bir şekilde yapılmış yaşam alanlarının yanında, tanrılara hürmetlerini göstermek için yapılan tapınakları, her şeyden daha çok önem verircesine inşa etmişlerdi. Bunun üzerine düşünmeye başladım. Neden kendi barındığın yeri daha iyi inşa etmektense dönemin insanının girmesinin yasak olduğu o insanüstü tapınaklara bu kadar emek harcanıyordu ki? Bazen bir insan ömrünün yetmediği yapıtlar, Mısır’daki piramitler gibi, ne olursa olsun tamamlanıyordu. Günümüzde, geçmişten gelen çoğu sağlam yapının evler yerine tapınaklar olması ile insanın inanma gücünün ve arzusunun çok kuvvetli olduğunu düşünmeye başladım. Öyle bir kuvvet ki, inançları kendilerinden 40 bin yıl önde sapasağlam gidiyordu. Bu kuvvetli inanma ihtiyacının nereden geldiğini düşünmeye başladım. Ne etken oldu da insanın inanmaya ihtiyacı oldu? Bir etken olsa bile bu bütün yaşayan insanlara nasıl yayıldı? gibi soruları sorunca da bunun bir etken olmadığı tamamen içgüdüsel bir davranış olduğunu düşünmeye başladım, aynı aşk gibi. Bu içgüdünün kaynağının, insanın vahşi yaşamda hayatta kalabilmek için kendisinden üstün birine sığınarak gelişen bir şey olup olmadığı konusunda bir yorum yapamayacağım ama insandaki aşkı arama arzusuyla tanrıya inanma arzusu arasında bir benzerlik olduğunu düşünmeye başladım. Bilimin ve felsefenin gelişmesi ile çoğu insanın kafasındaki bilinmezlikler mantıklı bir şekilde açıklanmaya başlandı. Bu da insanların tanrıyı sorgulamasına neden oldu. Bununla birlikte kimi insanların inançları sarsıldı. Bana göre bunca zamandır insanı yaşamaya sürükleyen, hayatını düzene sokan bu etken azaldıkça geriye sadece tapma arzusu kaldı. İnsanın, kendinden başka bir şeye inanma arzusu, onu koruyup kollayan, kimi zaman iyi hissettiren… Öyle bir tapma arzusu ki, somut – soyut, canlı – cansız fark etmeden bütün her şeyini adayabileceği bir arzu. Kimileri ne olursa olsun tanrılarına inanmaya devam ediyordur illa ki, kimisi dünyevi şeylere tapmaya başlamıştır ( para gibi), kimisi de bir insana tapınmak istemiştir belki de. Belki de o yüzden aşkın bazen çok da sağlıklı olmadığı söyleniyordur. Belki insan o kadar kendini karşı tarafa adıyordur ki gözü hiçbir şey görmüyordur. Çünkü ne olursa olsun karşı taraf mükemmeldir, yanlışı olamaz ve bizim ona ihtiyacımız vardır. Böylelikle bir süre kendimizi iyi ve güvende hissederiz, içimizdeki boşluğu doldurmuş oluruz çünkü bizi hayatta tutan bir neden vardır artık. Ama bazen insan kendini bir insana ne kadar adarsa adasın beklentisi karşılık bulmayınca gözündeki o tanrı profili çatlamaya başlar. Bu çatlamayla yıkılan birey hayatına devam etmek için bir güç arar. Kimisi başka bir insanda bulur o gücü ve döngü tekrarlanır. Kimisi de kendine inanmaya başlar. Deniz Güzelcik Değişim Bütün aileyi bir araya getiren bayram sabahı geldiğinde, sohbet sırasında aile büyüklerinin “Nerede o eski bayramlar?” tarzında sitem içeren cümleler kurduğunu işitiriz. Onlara göre kendi gençliklerinde yaşadıkları bayramlar ile şimdikiler arasındaki fark büyüktür. Bizler ise istisnasız her bayram aynı cümleyi duyduğumuz için pek umursamayız onların söylediklerini. Halbuki onları bu cümleyi kurmaya iten durum aynı zamanda üzülmelerine sebep olmaktadır. İşte tam da buna benzer duyguları kendi çocukluğumdaki ile şimdiki çocukların eğlence anlayışlarını kıyasladığım zaman hissediyorum. “Nerede o eski saklambaçlar, istoplar, mahalle maçları, tasolar…” diyorum kendi kendime. Küçükken oturduğum binanın hemen arkasında bir park vardı. Parkın diğer üç tarafı arkadaşlarımın oturduğu binalarla çevriliydi. Binalardan birinin gölgesinin parkın üstüne düşmesiyle dışarı çıkar, hava kararıp eve çağrılıncaya kadar doyasıya oyun oynardık. Daha okula dahi gitmiyorken, parkın içindeki kum alanlarda bir inşaat mühendisine dönüşürdüm. Büyüdükçe eğlence anlayışım değişti ancak ev sahibi hâlâ parktı. Bazen başka mahallelerden çocuklarla mahalle maçı yapmak için parkımızdan dışarı çıkardık. Parkı terk ederdik bir süreliğine ancak gittiğimiz yerlerde de park kültürü hakimdi. Kendi parkımız bizim stadyumumuzdu, deplasmana gidiyorduk sadece. Saklambaç oynarken ebenin yumduğu yerdi park. Bisikletlerimizi sürerken park bizim için bir garajdı, hayal gücümüzün sınırlarını zorlayıp dinazorlardan kaçarken ise bir kaleye dönüşüyordu. Çocukluğunu benimle aynı dönemde yaşayanlar bilir, akşam ezanının okunması demek eve dönüş vakti demektir. Bu kuralın esnetildiği zamanlar da olmuştur elbette. Benim çocukluğumda yaz geceleri mahalle sakinleri parkın etrafındaki çardaklarda oturur çay içer, sohbet ederlerdi. Etrafımızda büyüklerin olması ailelerimizde güven uyandırırdı, bu da eve dönüş saatinde değişime yol açardı. Kimi zaman gece yarısına kadar parkta kalabilirdik. İşte bu zamanlarda keyfimiz ikiye katlanırdı. Şuan hâlâ aynı evde yaşadığımdan perdemi açıp parka baktığım zaman bu durumun tamamen değiştiğini görebiliyorum. Her dışarı bakışımda değişime yeniden tanık oluyorum. Çocukluğumun büyük bölümünü geçirdiğim, yüzlerce anı biriktirdiğim parkın boş olması beni hüzünlendiriyor. Büyüklerimiz eski bayramlardan bahsederken belki yirmi-otuz yıl öncesini kastediyor. Bu kadar uzun bir süre zarfında değişim olması normal karşılanabilir ancak daha on sene önce çocukların en büyük eğlence alanı olan parkların şimdi boş olduğu gerçeğini kabullenmek kolay olmuyor. Mahellemizdeki park da etrafındaki binalar da aynı yerinde duruyor. Binaların içinde yaşayan çocuklar olduğundan da eminim. Peki nasıl oluyor da bu park yıllardır boş kalabiliyor? İşte bu soru üzerine düşünürken aslında parkları boşaltan neslin biz olduğumuzu fark ediyorum. Sahi nasıl ayrılmıştık biz parktan? Bir gün parkta doyasıya eğlenirken ertesi gün parka gitmeyi kesmediğimiz aşikardı. Bu bir süreçti ancak bu süreci hızlandıran bir etken vardı. Hatta bu süreci hızlandırmaktan ziyade bizi parktan koparan bir etkendi bu. Bu etkenin ne olduğunu anlamam çok zaman almadı. En son parka gittiğim zamanı hatırlamaya çalıştım, daha doğrusu parka hangi amaçla gittiğimi. Arkadaşımla parkta buluşup ondan bir oyun diski aldığımı anımsadım. Sonrası ise malum, eve kapanıp aldığım bilgisayar oyununu bitirene kadar parka uğramadım. O günden sonra park sadece arkadaşlarımızla bilgisayar oyunu değiş tokuş etmek için buluştuğumuz bir mekan olmaktan öteye gidemedi. Bilgisayar oyunları doyasıya eğlendiğim parkın yerini almıştı. Çocukluğumun parkta oynayarak geçirebileceğim son dönemlerini evde bilgisayar başında geçirmiştim maalesef. Maalesef diyorum çünkü şimdi en son çıkan oyunları en kaliteli şekilde oynama imkanım var ancak hiçbiri parkta geçirdiğim bir günün tadını vermiyor. FAZLALIKLARDAN KURTULMAK Geçenlerde Japon organizasyon uzmanı Marie Kondo'nun Hayatı Sadeleştirmek İçin Derle Topla Rahatla adlı eserini okudum. Kondo eserinde gündelik hayatta hiç önemsemediğimiz, ancak genele vurulduğunda bize çok vakit kaybettiren işleri belli bir düzene sokarak hayattan zaman kazanmanın tekniklerini ele alıyor. Verimlilik ve düzen konusunda böylesine faydalı bir eserin Japon bir yazar tarafından kaleme alınmasına doğrusu hiç şaşırmadım, zira Japonlar bilindiği üzere tertipli olmalarıyla bilinen insanlardır. Son derece eğlenceli ve yararlı bilgilerin yer aldığı bu kitabı okurken hem keyif aldım hem de bir miktar üzüldüm; çünkü şimdiye dek kolayca halledilebilecek pek çok işe gereksiz zaman harcamışım. Diğer yandan zamanla yarıştığımız bu devirde düzenli olma konusunda edindiğim bilgiler nedeniyle de çok yararlı bir okuma oldu bu kitap. Bu yazımda Kondo'nun verdiği tertip ve verimlilik taktiklerinden ziyade yine yazarın kitabın bütününde vurguladığı 'zamanla yarış ve fazlalıklardan kurtulma” meseleleri üzerine eğilmek istiyorum. Günümüzde zamanla yarışıyoruz. Her gün her dakika mutlaka yetişmemiz gereken bir yer, yapmamız gereken bir iş var. Modern hayatın iki farklı yüzü olduğundan bahsedilir, bir aydınlık yüzü ve bir de karanlık yüzü. İşte bence bu karanlık yüzünün en bariz olduğu noktalardan biri de akıl almaz derecedeki hız ve akış. Bu kadar hıza ve uyarana maruz kalmak bana kalırsa insanın doğal dengesini alt üst edebilecek bir arızaya işaret ediyor. Her an bir yerlerde görüntü bombardımanına maruz kalıyoruz. Telefonlar, televizyonlar, trafik, gürültü, borçlar, krediler, faturalar vb. derken tam bir keşmekeş içinde yaşadığımızı düşünüyorum. İşte bu kaosun içinde Kondo'nun da savunduğu gibi sadeleşmek gerekiyor. Fazlalıklardan, “olmasa da olur”lardan, yararı olmayan şeylerden kurtulmak lazım. Bu kurtuluşa hem insanlar hem de nesneler dahil olabilir bana kalırsa. Uzun bir süredir insan ömrünün ne kadar kısa olduğuna dair düşünme fırsatım oluyor ve düşüncelerden vardığım bir sonuç var. O da bu kadar kısa bir hayatta gereksiz hiçbir şeyle uğraşmamak gerektiği. Diğer bir ifadeyle kangren olan parmağı kesip atma gerekliliği. Zira umursamadığımız ya da görmezden geldiğimiz pek çok ilişki ve iş, bir süre sonra hayatımızın tümüne adeta bir ur gibi yayılarak bütünü mahvedebiliyor. Bu nedenle hayatta net kararlar verip bu kararları uygulamak ve bazen kestirme yollardan gitmek gerekiyor bana kalırsa. Bir yere varmayacağı kestirilen ilişkiler sonlandırılmalı, bir sonuca bağlanmayacağı bilinen eylemler terk edilmeli bence. Bu düşüncemi yakın dostlarıma anlattığım zaman sık sık bencillikle ve acımasızlıkla suçlanıyorum; ama ben sanıldığı gibi bencil bir tavırla değil, tamamen faydacı bir bakış açısı nedeniyle böyle düşünüyorum. Yani kısacık ömrümüzü zenginleştirmek yerine vasatlaştıran ilişki ve eylemleri sürdürmenin hiçbir anlamı olmadığını düşünüyorum. Bir insanın yaşamak için milyon dolarlara, binlerce kişiden oluşan bir telefon rehberine değil; karnının doymasına, barınmasına ve sohbet edebileceği bir aile ve dostlara ihtiyacı vardır bence. Bu saydıklarımın yanına elbette bazı güvencelerin gelmesi yaşamı rahatlatır, ancak sırf dolu dolu yaşamak uğruna boş ilişki ve işlerle meşgul olursak aslında gerçek anlamda bir şey yaşayamayız diye düşünüyorum, sadece -mış gibi yaparız. Bu bağlamda sonuç olarak diyebilirim ki halihazırda kavramsallaştırmaya çalıştığım fazlalıklardan kurtulma meselesine dair taze bakış açıları kazandırması nedeniyle Kondo'nun eserini büyük bir keyifle okudum. Kondo'nun da yaptığı gibi hareket serbestisi kazanmak ve omuzlarındaki yükten kurtulmak isteyen herkese hem ilişkilerini hem de sahip olduğu nesneleri yeniden gözden geçirmeye davet ediyorum. Muhakkak kurtulacağınız bir şeyler çıkacaktır! Marie Kondo. Hayatı Sadeleştirmek İçin Derle Topla Rahatla. Epsilon Yayınları. 2015. Aynılaşmaya Ayna Tutmak Hayata tutunmaya çalışırken içimizden geldiği gibi olamamak çok üzücü. Farklı olmanın maalesef negatif bir şey olarak düşünüldüğü bir dönemde yaşıyoruz. Bundan elli yıl öncesine kıyasla tabii ki gelişmekte olan ve daha modern bir toplum olsak da, hâlâ bireyleri sıradanlaştırma ve gruba uyumlu hâle getirme çabasındayız. Farklılık bir üstünlük olarak algılanmamalı, çeşitlilik olarak tanımlanması daha doğru. İnsanın temel davranışları dışında gelişen farklı düşünce ve zevklerden bahsediyorum aslında farklılık olarak. Özümüzde olanı dışarıya yansıtmak da denebilir. Farklılık, farklı olmak insana eşitlik kavramını kazandırır. Herkesin aynı olması değildir eşitlik, herkesin farklılıklarına rağmen eşit olarak saygı görmesi ve ya eşit olarak davranılmasıdır. Hep bir gruplaştırma hevesi, hep birilerini başkalarına benzetme çabası…Öyle içimize sinmiş bir korku ki farklı olmak, içimizden ne geldiğini boş verip “Onlar ne der?”, “Onlar ne yapıyor?” veya “Onlar ne düşünür?” sorularına odaklanıyoruz. Sokakta yürürken değişik giyinen birini gördüğümüzde öylece dik dik bakıyoruz, yargılıyoruz belki içimizden ya da hemen dönüp dedikodusunu yapıyoruz yanımızdakiyle. Sanki başka hiçbir işimiz yokmuş gibi sürekli eleştiriyoruz, neden? Çünkü o gördüğümüz farklı kıyafet, farklı renk, farklı bir müzik zevki ya da farklı bir görüş bizi hemen tedirgin ediyor. Bu tedirginlikle ya farklı olanı ötekileştiriyoruz ya da hemen kendi normlarımıza uydurmaya çalışıyoruz. Karşımızdaki insan da ya bu “öteki” sıfatını benimsiyor ya da hemen başlıyor kalıplaşmış zevkler ve renkler altında sıradanlaşmaya. Ama merak ediyorum başkalarının görüşlerini, zevklerini benimseyen insanlar kendileri ne kadar birey olarak hissediyorlar toplumun içinde? Ne kadar mutlular hayatlarından ve “seçimlerinden”? Çünkü bana koyun sürüsünden farksız geliyor böyle bir toplum, herkesin aynı kafayla ve aynı yöne sorgulamadan gittiği bir sürü. Farklı olmaya çalışarak kendini kanıtlama kaygısını düşürmek istemem kimseyi. Demek istediğim, birden fazla insanın konuya aynı ölçüde katılması ne kadar normal karşılanıyorsa başka bir ve ya birkaç karşıt görüş de aynı ölçüde normal karşılanmalı. Çünkü toplumun dayattığı bu grup normlarına uymaya çalışırken bazen kendimi kaybediyormuş gibi hissediyorum. Geçen gün tam da bu konuyla ilgili bir video izledim, insanların aslında sorgulamadan başkalarının yaptıkları taklit etmelerinin çok güzel bir örneğiydi. Kısaca bahsetmem gerekirse, hastalar muayene girip randevu sırası alıyorlar ve oturup sıralarının gelmesini bekliyorlar. Muayenehanenin bekleme salonuna yerleştirilmiş bir gizli kamera var ve gün boyunca gelen hastaları kaydediyor. Hastalar gelmeye başlıyor ve salonda oturup bekleyen birkaç kişi bir uyarı sesi duyunca ayağa kalkıp yerine geri oturuyor. Bu uyarı sesinin bir anlamı yok aslında, sadece belirli aralıklarla gelen bir “bip” sesi. Yeni gelen hasta önce anlam veremiyor duruma ama bir sonraki uyarı sesini duyduğunda o da aynı davranışı tekrar ediyor. Yeni hastalar gelmeye devam ediyor ve kimse dönüp de “Biz bu sesi duyunca neden kalkıp sonra geri oturuyoruz, ne anlamı var?” demiyor. Bütün gün boyunca bu anlamsız koşullanma hareketi ne yazık ki devam ediyor. Düşününce çok komik geliyor ama, hayatımızda bu ve bunun benzeri hareketleri yaptığımız çok zaman oluyor. Artık otomatik hâle gelmiş ve sorgulamak bize yükmüş gibi geliyor, herkes yapıyor ise o doğrudur algısı üzerimize yıllarca ince ince işlemiş. Algıları, önyargıları değiştirmek maalesef çok zor ama belki hayatımızda sorgulamadan yaptığımız şeyleri durup düşünmek için bir ara olmuştur bu yazı. Ben hem o videoyu izlediğimde hem de buraya düşüncelerimi yazarken bu normlar ve beni nasıl etkiledikleri üzerine düşünme fırsatı buldum. Aynılaşmak üzerine gösterdiğimiz sabır ve çabayı kendi içimize ayna tutmak için göstersek, hem birey olarak hem de toplum olarak daha aydın olabilir ve aydınlık günlere uyanabiliriz. Kaynakça Sülün, Sinan. Kırlangıç Dönümü. İstanbul: İletişim Yayınları, 2015. Baskı. Ahmet Serdar GÜRBÜZ Gerçek Mutluluk Kaçımız kendi hayatımızdan gerçekten memnunuz? Kaçımız mutlu bir hayat yaşıyoruz? Daha iyi daha mutlu bir hayat için durmadan çabalıyoruz, yoruluyoruz. Peki ama mutluluğun ya da iyi bir hayatın tanımı ne? Bugüne kadar bize sürekli daha iyinin, daha yeninin insana mutluluk getirdiği gösterildi. Biz de sürekli en iyiye ulaşma çabasına kapıldık. Mükemmeliyetçi bir hal aldık. Son model telefonlarımız, pahalı arabalarımız, marka kıyafetlerimiz olmazsa olmazımız oldu. Mutluluğu onlarda aradık. Peki ama kaçımız ulaştı gerçek mutluğa? Mutluğun farklı kişilerce ve farklı toplumlarca birçok tanımı yapıldı bugüne kadar. Benim buraya yazabileceğim öyle çok havalı bir tanımım yok. Çünkü tanımlar insanı aldatır. Belli bir formülü varmış algısı yaratır. Eğer böyle yaparsan şöyle mutlu olursun, mutluluğun sırrı budur gibi laflarla insanı çok dar kalıplara sokar. Bana göre insanların kaçırdığı en kritik noktalar: mutluluğun bir hedef olarak görülmesi ve ona giden belli yolların, kuralların olduğunun sanılması. En iyi üniversiteye girmek hatta doktor, mühendis, avukat olmanın bizim için mutluluğun anahtarları olarak görülmesi. Maddi durumu iyi olanlar, büyüleyici kariyerlere sahip olanlar, en yüksek puanlı okullarda okuyanlar. Bu insanların hiç şüphesiz mutlu olmayı hak edenler zannedilmesi. Into the Wild filminden Chris‘in, bize öğretilen basmakalıp hayat düzeninden çıkması ve ailesine meydan okuması hatta paraları yakarak kapitalizme bile kafa tutması kendi hayatımı sorgulamama sebep oldu. Daha lisedeyken bizi sınavlarla, test kitaplarıyla boğan sistemi gözden geçirmeme sebep oldu. O zamanlar kendimi çok mutsuz ve yorgun hissederdim. Hep asıl mutluluğun üniversite olduğuna, eğer iyi bir yere yerleşebilirsem çok mutlu olacağıma inanırdım. Uzun uğraşlar sonucu bunu başarmama rağmen hiç öyle beklediğim gibi bir mutluluk patlaması yaşamadım. Hatta daha şimdiden etrafımdaki insanların en iyi işlere ulaşma hırsını ve telaşını görüyorum. Anlaşılan o ki, burada da durum liseden çok farklı değil. Herkes sürekli ileriyi düşünmekten, anı kaçırıyor. İçinde bulunduğu anı yaşamak yerine, mutluluğu ileride olacak olan olaylarda arıyor. İşte bu filmden sonra kendimi sorgulayınca, olayın aslında bir “ulaşma” olayı olmadığını anladım. Ortada ulaşacak bir şeyin olmaması bizi yanıltan. Mutluluğun; aslında bir süreç olduğunu fark ettim. Aklımdaki “Herkes mutluluğu hak ediyor mu?” sorusuna da bir cevap buldum sanırım. Bize reklamlarda, yazılarda, medyada öğretilenlerin aksine mutluluk sadece zenginlerin, yüksek mevkideki insanların hakkı değil. Hatta Chris’in de dediği gibi: “Kariyer, 20. Yüzyılın bir illüzyonu”. Benim bugüne kadar tecrübe ettiğim ve gördüğüm kadarıyla kimsenin belli ve sabit bir mutluluk formülü yok. Hayata toz pembe gözlüklerle bakıyormuş gibi konuşmak istemiyorum ama bu durumda önemli olanın gerçekten sevgi olduğunu düşünüyorum. Herhangi bir sevgi olabilir bu. En başta da insanın kendisine olan sevgisi. Çünkü insanın en değerli şeyi olan kendi hayatına, duygularına değer vermezse ondan diğer insanları sevmesini hiç kuşkusuz bekleyemeyiz. Ondan sonra da yaptığı işi ve belki de hırs uğruna ihmal ettiği ya da kötü davrandığı eşini, arkadaşlarını, ailesini sevmesi hatta öncelik olarak görmesi gerekir. Kısaca toplamak gerekirse; bizi hayli yoran bu hayatımızı kazanma telaşında bazen hırsımıza yenik düşebiliyoruz ve neyin gerçekten önemli neyin gelip geçici olduğunu kaçırabiliyoruz. Into the Wild filmi de bununla bağlantılı olarak içinde bulunduğumuz düzenden biraz sıyrılıp birey olabilmeyi ve de gerçek mutluluğu yaşamayı çok etkili bir şekilde ortaya koyuyor. Umarım hepimiz mutluluğu, maddiyata bağlama yanılgısına düşmeden kendimize yaşatabiliriz. Böylece yakınlarımızı, sevdiklerimizi de pozitif etkilemiş oluruz ve de onların da mutluluğumuza ortak olmasını sağlayabiliriz. Bu noktada filmin son sahnesindeki söz de bunu destekliyor sanırım: “Mutluluk paylaştıkça güzeldir.” Kaynakça Penn, Sean. Into the Wild. 2007. KUDÜS: AŞIKLAR EVİ Elif Nur Bilgin Kitap okumayı bizler için bu kadar özel yapan nedir? Çocukluktan beri aşinayızdır bu eyleme. Boş zamanlarınızda neler yaparsınız sorusunun yegâne cevabıdır kitap okumak. Peki kitap bizim boş zamanlarımızı dolduracak eğlenceli bir hobiden mi ibarettir sadece yoksa başlı başına bir öğrenme aracı mıdır? Bence öğrenmenin en kolay ve kalıcı yöntemlerinden biridir işte zaten bu yüzden sadece boş zamanlarda yapılamayacak kadar özel bir eylemdir okumak. Sınırsız bir dünyadır kitapların dünyası. Her yaşa uygundur. Çocuk masallarından tarihi hikâyelere; şiirlerden romanlara uçsuz bucaksız bir dünyadır bu. Benim için bu dünyanın en özel eserleri arasında ise romanlar yer alıyor. Roman okurken öylesine zevk alıyor ve kitabın satırlarında kayboluyorum ki kitap bittiği an boşluğa düşüyorum ve içimi kısa süreli bir hüzün kaplıyor. Tabii romanların da kendi aralarında birçok türü var: aşk, macera, polisiye gibi ama benim için en heyecan uyandıranı şüphesiz tarihi olanlar. Belki tarihe karşı olan özel ilgimden belki de en çok bilgiyi tarihi romanlarda öğrendiğimdendir bu sevginin sebebi. Ahmet Turgut’un Kalbim Kudüs’te Kaldı isimli kitabı da benim en sevdiğim tarihi romanlar arasında kitaplığımda yerini aldı. Bu kitabı okumaya karar vermemdeki tek sebep tarihi romanlara olan düşkünlüğüm değildi. Bu sene yapmış olduğum Kudüs ziyareti sonucunda ona karşı olan ilgi ve bilgi açlığımın artması da son derece etkiliydi. Ah Kudüs, kutsal şehir. Ne zor seni yazmak, okumak, anlatmak. Kudüs’ü gidenlerden hep methiyelerle ve hayranlıkla dinlemiştim yıllarca. Açıkçası biraz abarttıklarını düşünürdüm. Güzelliğinden şüphem yoktu tabii ama anlatıldığı kadar etkileyici, insanın tüylerini diken diken eden bir yer olduğunu kendim gittiğimde ancak gerçek anlamıyla anladım. Her köşesi, sokağı, caddesi tarih kokan; şehirde gezinirken sanki tarihe yolculuk etmiş hissi uyandıran Kudüs’ün yeri ben de hep ayrı kalacak. İnsanlığın evrimine, dönüşümüne şahit olmuş adeta bu şehir. Hem Müslümanlar, Yahudiler hem de Hristiyanlar için son derece önemli ve kutsal olması da Kudüs’ün diğer şehirlere nazaran kıymet-i harbiyesini arttırıyor, her dinden insanların akın akın gelmesini bizlere açıklıyor. Fakat sadece tarih kokmuyor bu şehrin sokakları. Yıllardır uğrunda savaşılan, kan dökülen bu sokaklar acı ve gözyaşı dolu aynı zamanda. Acı tarihe inat hâla ayakta. İşte Kudüs’e olan bu özel hissiyatlarım sonucu Kalbim Kudüs’te Kaldı romanını okumaya karar verdim. Okuduktan sonra da iyi ki okumuşum deyip durmaktan kendimi alamadım. Betimleyici diliyle beni tekrardan o güzel ve kutsal coğrafyaya götürdü ve gezdirdi. Öylesine ki hatta kendimi iki kere gitmiş gibi hissettim adeta. Romanın geçtiği coğrafya Kudüs olsa da teması aşk üzerinden ilerliyor. Aşkın arka fonunda ise savaş. Tabip Subay Faruk Hikmet ve sonradan Müslüman olan Rachel Weizmann’ın aşkı da bir o kadar etkileyici kılıyor kitabı. Üstelik bu kitap bizi yalnızca Kudüs’e götürmüyor. Bir yandan da dinler hakkında bilgiler veriyor, bildiklerimizi tazeletiyor. Meryem Ana, Zekeriya Peygamber ve İsa Mesih gibi konularda detaylı ve etkileyici bir dille bizleri bilgilendiriyor. Bir yandan da o dönem Osmanlı Devleti’ nin Orta Doğu’da uygulamış olduğu politikaları ölçüp tartıyor, yanlışları ortaya koyuyor. Yani bir nevi o dönemki politikaları analiz ediyor. Kısacası duygusal bir yanda aşk hikâyeleriyle kâh duygulandırırken diğer tarafta savaşla kâh hüzünlendiriyor. Kudüs’ün de düşüşünü okurun içini sızlatırcasına anlatıyor. Dönemin entrikalarını, oyunlarını göz önüne sererken ise insanın strese sokuyor, sonunu bildiğimiz halde heyecanlandırıyor bizleri. Velhasıl okurken öğrenmek, öğrenirken hüzünlenmek isteyen herkes için birebir bir kitap. KAYNAKÇA Kalbim Kudüs’te Kaldı, Ahmet Turgut, 2017 ELİF DOĞAN ID:21703872 JÜRİ BU İŞE NE DER? Hayatınızda hiç sizi "siz" yapan şeylere sahip olduğunuz için pişmanlık duydunuz mu? Cinsiyetiniz, boyunuz, kilonuz, zeka seviyeniz veya aileniz hakkında "keşke böyle olsaydı" ya da "keşke böyle olmasaydı" dediğiniz oldu mu hiç? Eğer cevabınız "evet" ise üzülmeyin yalnız değilsiniz. Dünya nüfusunun neredeyse tamamı aynı bulaşıcı hastalıktan muzdarip. Hangi hastalık mı bu? Hemen söyleyeyim dostlarım: Jüri bu işe ne der hastalığı. Dünyanın havasından mıdır suyundan mıdır bilmem ama insanın gözlerini açıp ilk nefesini almasından itibaren bu virüse yakalanma ihtimali her geçen gün biraz daha artıyor. Etrafımızdaki çoğu insan jüri üyesi olmaya çok meraklı. Bizi bir yarışmacı gibi değerlendirip göz hapsine almaktan, acımasızca eleştirmekten sadistçe bir zevk duyuyorlar. Neden ismini bile hatırlamayacağımız insanların hayatımızda geçmek bilmeyen bir hastalık gibi yapışmalarına izin veriyoruz?Anlayamıyorum. Neden karakterimizin oluşum sürecini onların hastalıklı zihinlerine emanet ediyoruz? Her ne kadar kişilik özelliklerimiz bizi bu gibi tutumlara ve insanlara karşı korumada etkin bir rol üstlense de içine doğduğumuz toplumsal düzen bu savaşta kazananı belirleyen temel faktör. Bu yazımda sizlere herkese ve her şeye rağmen hayallerinden vazgeçmeyen bir baba ve kızlarının yaşanmış öyküsünü konu alan Dangal adlı filmle ilgili duygularımı ve düşüncelerimi aktarmaya çalışacağım. Kız ya da erkek birçoğumuz Ayşe Teyzelerin, Ahmet amcaların zehirli oklarının hedefindeyiz. Her an tetikte olmalı ve onların beğenisini kazanmaya çalışmalıyız. Çoğu zaman zevklerimizin, ilgi ve yeteneklerimizin kendimiz dahil kimsenin nazarında bir değeri yok. Meslek seçiminde, eş seçiminde hatta arkadaş seçiminde bile kararlarımız hayatımızdaki jüri üyelerinin onayına sunuluyor, uygun görülmezse şiddetle reddediliyor. Peki neden diye hiç soruyor muyuz kendimize? Yaşadığım ve yaşayacağım hayatın ne kadarı bana ait diye sorguluyor muyuz? Maalesef hayır. Çoğumuz bizi gerçekten yaşamayı istediğimiz hayata 1 ulaştıracak olan karmaşık sorgulama sürecinden geçmek istemiyoruz ve basitçe bize dayatılanlara boyun eğiyoruz. Neden mi? Çünkü eğer toplumun sizden talep ettiğini yapmazsanız onun bir parçası olamazsınız. Toplumun bir parçası olup görünmez prangalar taşımak mı yoksa ideallerimiz uğruna yalnız kurt olmak mı daha iyi bilmem ama Dangal filmindeki Mahavir karakterinin bu konuda acı bir tecrübesi olduğu kesin. Mahavir geleceği parlak bir ulusal şampiyonken ailesinin baskısı ve finansal kaygılar nedeniyle ülkesine uluslararası bir karşılaşmada altın madalya getirme hayalinden vazgeçmiş geleneksel bir karakter. Zaman geçtikten ve bir aile kurduktan sonra bile bu arzusunu bastıramayan Mahavir'in bu hayalini hep bir erkek evlat sayesinde hayata geçirebileceğini düşünmesi başlangıçta beni biraz hayal kırıklığına uğratmadı değil. Bir spor dalını, bir mesleği ya da en basitinden gündelik bir işi kız ya da erkek işi diye gruplandırmak sizce de çok saçma değil mi? Sadece kadınlar ütü yapar, sadece erkekler güreşçi olabilir desem ilk başta birçoğunuzun zihni kırmızı alarm vermeyecek. Sonrasında belki karşı çıkacaksınız belki umurunuzda dahi olmayacak. İşte bu içine doğduğumuz toplumun sorgulama yetimizi köreltmesi hatta belki yok etmesinin bir sonucu. Bu gibi durumlar Türkiye ve Hindistan gibi ataerkil toplumlarda daha çok görülüyor maalesef. Daha sonra Mahavir'in bir değil iki kızında birden fark ettiği potansiyelden güç alarak işe koyulması, herkesi hatta kendi eşini bile karşısına alması gururumu nasıl okşadı anlatamam. Herkesin alay etmesine, aşağılamasına aldırmadan kızları Geetta ve Babitta'ya güvenip onları tam bir sporcu disipliniyle yetiştirmesi içindeki tutkudan mı yoksa kızlarına olan inancından mı bilmem ama bu iki kardeş sayılı şanslı insanlardan. 2 Hadi biraz da feminist damarımızı kabartalım. Filmde özellikle Geetta'nın spor akademisine gidip ilk defa babasından başka bir koçla çalışmaya başladığında üst üste başarısızlıklar yaşaması ve kendine inancını yitirmeye başlaması filmde alışık olduğum ama kabullenemediğim bir inanışı hatırlattı bana. Kadınlar arkasında bir erkek olmadan hiçbir şey başaramaz mı yani? Geetta'nın başarısı sadece babasının onu desteklemesiyle mi mümkün? Her ne kadar bu düşünce filmde Geetta'nın yanlış arkadaşlıklar kurması ve eski disiplinine bağlı kalmamasıyla gerekçelendirilse de temeldeki bu nasırlaşmış düşünce kim bilir kaç kişiyi büyük başarılardan alıkoydu. Son olarak filmin son sahnesinde yönetmen sanki benim sesimi duymuş, aklımı okumuş gibi hissettim. Geetta'nın vasıfsız koçunun baba Mahavir'i bir odaya kilitletmesi ve Getta'nın son mücadeleyi babasının taktikleri olmadan tek başına kazanması yukarda bahsettiğim nasırlaşmış düşünceye karşı kazanılan bir zaferdi benim için. 3 Beğendiğim ve eleştirdiğim tüm yönleriyle bu film izlerken hiç sıkılmadığım, bolca güldüğüm ve kendi kültürel değerlerimizden bir çok yansımayla aydınlandığım şimdiye kadarki en iyi Bollywood filmi diyebilirim. Bir noktadan sonra kırılma yaşayan Geetta karakteri kendini zehirleyen insanlar yerine ona her daim destek olan ailesinin motivasyonuyla ülkesinde neredeyse herkesin imkansız gözüyle baktığı bir başarıya imza attı. Katıldığı yarışmada onu değerlendiren jüri üyeleri ve hakemler vardı ama hiçbiri gerçek hayattaki kadar acımasız değildi. Bazen kendime soruyorum acaba ben de böylesine ulusal bir başarıya imza atabilir miydim diye? Sporda, müzikte, bilimde veya hayatın herhangi bir alanında.Geç değil biliyorum ama artık alkışları da sevmiyorum. Hayat denen tiyatro oyununda görünmez bir oyuncu olmaya, alkışlardan uzak ama adına yakışan bir insan olmaya karar verdim. Elif gibi hür, Elif gibi ilk ve tek... 4 KAYNAKÇA Aamir Khan, Kiran Rao, Siddharth Roy Kapur, Amrita Pandey (Yapımcılar), Nitesh Tiwari ( Senarist ve yönetmen). (2016). Dangal [Film]. Hindistan: Aamir Khan Productions. "Dagal".kitaplarvekediler.ty.yy.Web.12 Şubat 2019. "Dagal".bollywoodhungama.ty.yy.Web.12 Şubat 2019. "Dagal".sinematopya. ty.yy.Web.12 Şubat 2019. 5 Bezirgan 1Dania Bezirgan21201884TURK 101 – Sec.49Esra Fındık25 Eylül 2014DOĞU VE BATIİkiye ayrılmış durumudayız; dünya, insanlık, ülkeler, toplumlar ve akla gelebilecek her şey. İki ayrı uç var, doğruları ve yanlışları birbirinden çok farklı olan. Bir taraf kuzey, öbür taraf güney, biri doğu, diğeri batı. Aynı toplum içinde yaşayan, neredeyse benzer kültür ve aynı dille büyüyen insanlar bile iki ayrı uç olabiliyor. Bunu görebilmek ve anlamak için çok uzaklara gitmeye gerek yok. Her gün etrafımızda görüyoruz ayrı uçları. Fakat bir konu var ki apayrı bir uçta. Ayşe Kulin bizlere bu ayrı ucu “Gizli Anların Yolcusu” adlı kitabında çok güzel anlatmış ve açıklamış. Eskiden akıla bile getirilemeyen bir kavramı anlatmış Ayşe Kulin. Günümüzde de çok rahat konuşulabilen bir kavram değil gerçi. Bir eşcinselin hikâyesini anlatıyor kitap, bir eşcinselin hiçbir sansür olmadan anlatılan aşk hikâyesini. Eşcinsel olma kavramınının toplum içinde kabülünü ve algılanışını ikiye bölmüş yazar. Doğuda ve batıda bu olaya verilen tepkiyi, eşcinsel oluşun doğuda ve batıdaki getirilerini ve götürülerini karşılaştırıyor kitapta. Ana karakterimiz Bora. Bora'nın yaşadıkları, hayatın ondan aldıkları ve hayatın ona attığı tokatlar okuyucuları derinden yaralıyor ve etkiliyor. Ayşe Kulin, Bora'nın hayatını öyle bir anlatıyorve yaşadıklarını okuyuculara o kadar iyi aktarabiliyor ki, kitabı kapattıktan sonra eşcinsellik kavramıyla ilgili bütün kötü düşünceler siliniyor ve akıllarda kalmış sorulara yanıtlar bulunuyor. Cevabı aranan sorulara bir yanıt niteliğinde kitap. Doğuda yasaktır eşcinsellik, bırakın eşcinsellik kelimesini ağıza almayı, akıla bile getirilmez. Yasaktır, başka açıklaması, kabul edebilecek bir yanı yoktur orası için bu kavramın. Bu kadar kısa ve nettir. Batıya ise modernleşen dünyanın getirmiş olduğu açıklık ve rahatlık daha fazla hâkim olduğundan eşcinsellik daha kolay kabul görülür ve kınanmaz, en azından doğudaki kadar. Daha rahat yaşar batıda eşcinseller hayatlarını ve kendilerini daha çabuk kabul ettirebilirler etraflarındakilere. Bezirgan 2Bora doğunun küçük bir şehrinden gelmektedir, asıl adı da Bora değildir. Geçmişinden uzaklaşmak ve unutmak için adını dahi her şeyi değiştirmiştir. Küçüklüğünden beri hep farkındadır Bora diğer arkadaşları gibi olmadığının. Kızlardan bir türlü diğer erkekler gibi hoşlanamamıştır, erkeklerdir onu heyecanlandıran. Doğuda yasaktır eşcinsellik, getirilemez akla bile, doğrudur bu ama Bora'nında yaşadıkları doğru. Küçüklüğünden itibaren gittiği Kur'an kursunda imamın yanında çalışan çırağın tacizlerine maruz kalmış, defalarca tecavüze uğramış ve kimseye söyleyememiştir. Acıyı tek başına içinde yaşamıştır. Uğradığı bu tacizler değildir onu eşcinsel yapan, böyle doğmuştur Bora. Bu olay doğuda veya herhangi bir yerde bastırılması zorunda olunan duyguların elde edilen en ufak güç ile bir kurban seçerek o insandan ne kadar kolay faydalanabildiğine bir kanıttır. İmamınçırağıdır o adam Bora sesini çıkarsa insanlar kime inanır? İmamın çırağına mı, yoksa zavallı Bora'ya mı? Tabii ki de çırağa. Çünkü basit de olsa bir mevkisi,