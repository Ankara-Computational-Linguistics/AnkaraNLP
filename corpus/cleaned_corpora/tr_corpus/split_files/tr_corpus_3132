farklı (genelde üstün) gören insanlara da çok şaşırırım. Whitman’ın da asillere eyvallahı olmadığını görmek de aynı tarafta olduğumuzu gösteriyor. Her bireyin farklılığını zenginlik olarak görmesi zihninin çok aydınlık olduğunu belirtiyor. Şiirlerinde her daim kadın erkek eşitliğini de vurguluyor. Maalesef daha bugün bile eşitlik tam oturamamış iken kendisinin cinsiyet eşitliği hakkındaki ciddi yazıları ve şiirleri olması çok hayranlık verici. Son olarak şiirlerin çok soyut olduğu bilinir. Bu şiir kitabından benim aklıma bunlar geliyor eminim ki bu şiirler, bu mısralar başkasının aklına da farklı şeyler getirtecek. Bu da şiirin ne kadar ne kadar da kişiden kişiye değişen bir sanat olduğunu gösterir. Yaz! Ama ne için? Ağıt nedir? Ne için ve kimin için yapılır? Bir süre şeye ağıt yakılabilir, öleni Tanrı affetsin denerek bir ağıt yakılabilir, Tanrım bu yaştaki ve/veya bu kadar hayat dolu birini nasıl öldürebildin diyerek bir ağıt yakılabilir ya da Tanrının var olmamayı intihar kılmasına dair bir anıt yakılabilir. Sonuçta ölmeye gücü yetmeyenlerin ve yaşamaya nefes yetiremeyenlerin dünyasında yaşıyoruz, bu kadar tanımsız bir dünyada her şeyin üzerine ağıt yakılabilir. Herkese de ağıt yakılabilir o halde. Son sorumuza geçmeliyiz o halde. Neden? Neden ağıt yakılır? O kadar canı yanan bir insan neden bunu bestelemek için bu kadar uğraşır? Ağıt acıyı belirtmek için midir? Öyleyse canı yanan insanın “ah” demesiyle, küfür etmesiyle ya da bağırmasıyla ağıt arasındaki fark nedir? İnceleyelim. Ağıt yakan kişinin de diğer şeyleri yapan insanın da canı yanıyordur, bu ortak bir özellik. Ama ağıtlar güzeldir, bir küfür, ağlayış ya da ah değildir. Bu mudur ağıtın tek farkı? Güzel olması mı? Muhtemelen evet. O halde düşünelim, acımızın ifadesini neden güzelleştirmek isteriz? Onu yuvamız gibi mi görürüz, o yüzden mi acılarımızdan saraylar çıkarırız? Ya da insanlar acımızı umursamadığından, dinlemediğinden mi yaparız bunu? İnsanlar acılarının bilinmesini ister, yeni bir insan, bir bebek, bile ciğerlerine giren havanın yakmasından dolayı ağlar. Doğduğumuz andan itibaren acımızı duyurmak istememizin kanıtlarından biridir bu, küfür, ahlar ve ağlamayla birlikte. Acımızı insanların duymasını istediğimizden mi yazarız o halde? Onlara da ağıtımızla acı çektirerek acı çekmedikleri için intikam mı alırız diğer bireylerden? Belki de onların acısında rahatlamak isteriz biz. “Dünya bana bir Tanrı'nın buluşu ve rüyasıymış gibi görünüyor. Dünya canı sıkılmış bir Tanrı`nın gözleri önündeki boyalı buharlara benziyor. İyi ve Kötü, mutluluk ve acı ve sen ve ben, benim için bir yaratıcının gözlerinin önündeki boyalı buharlardır. Yaratıcı gözlerini kendi üstünden çekmek istiyordu ve dünyayı yarattı. Acı çeken birisi için gözlerini kendi acısından başka bir yere çevirebilmek baş döndürücü bir mutluluktur.” Der Nietzsche, biraz önceki düşündüklerime ortak olarak. Bu mudur yani? Acımızı azaltmak için başkalarına eziyet etmek için midir ağıt, bir seri katilin çocukken yaşadığı şeyleri bastırmak için cinayet mi işlemesidir? Bu cevabı bir insan kabullenebilir mi? Pek zannetmiyorum. Anlar belki ama kabullenmek istemez. Zevkle karışık hüznüyle dinlediği bestenin sahibinin amacının ona zarar vermek olduğunu kabullenemez. Zira ağıtlar da kaçınılacak bir acı vermez insana. Verse onları telefonlarımızda, kitaplarımızda, özenlere sakladığımız pikaplarda taşımazdık ki? Besteleyicilerin dert ortağı aradıklarını kabullenebilir sanıyorum insanoğlu. Binlerce insanın acısına bir nebze ortak olduğunu bilmek ve hissetmek onu rahatlatabilir. Fakat bu bir açıklamaysa bile bana pek zayıf geliyor, tüm binanın ağırlığını kaldıramaz bu, sadece destek bir sütun olabilir. O halde insan neden ağıt yakar? Temel sebebi nedir bunun? Belki de farkındalıktır, belki de insan acısının özelliklerini fark etmiştir. Onun bir ağrı gibi anlık bir şey olmaktan çıktığını, sebebinden bağımsızlaştığını, var oluşunun bir parçası olup benleştiğini fark etmiştir. Acı, insanın çekirdeği olup çıkmıştır. O halde ne yapılabilir? Yenilemeyecek kadar acı olan bu tohum belki de bilinç altının uçsuz bucaksız topraklarına atılabilir. Bu acının meyveleri acı olacaktır ama daha hafif, aranan bir acı. Yazarı/bestecisi bu tadı alamayacak olsa da başkalarının bu tadı aldığını öğrenerek mutlu olacaktır. O acı tadı hala alıyor olsalar bile. Gözdenur Doğru Aytül Akbaş tarafından Değirmendere’de çekilen ‘’Fırtına’’ adlı bu fotoğraf, National Geographic Dergisi’nin 2014 Fotoğraf Yarışması’nda birinci olmuştur. İNSAN DEĞİRMENİ Koca bir hayatını aynı şehirde hatta aynı kasabada geçirmiş insanlar, söylenildiği gibi şanssızlar mı gerçekten? Hayatı boyunca aynı sokakta yaşamak yetmez mi insana? Tek bir şehrin havasını solumaktan bıkan tüm insanlardan af diliyorum ancak ben şanslı olduğumu düşünüyorum. On dokuz yıllık hayatımı bir sahil kasabasında geçirdiğim için. İnsanlar doğdukları andan itibaren birçok şeye muhtaç yaşar. Her bebek annesine, yaşlı bir dede bastonuna, şairler de güzel bir şehre ihtiyaç duyar; en güzel şiirlerini yazmak için. Nedir bir şehri, bir kasabayı bu kadar anlamlı kılan? Kaldırım taşlarını ezbere bildiğimiz yolları mıdır güzel olan? Yoksa köşedeki bakkal amca mı? O kasabanın girişindeki tabelayı görür görmez başlar güzellik. Çocukluğumuz gelir önce aklımıza , en güzel anılarımız, ilk aşkımız. Sahil gelir, sandallarımız gelir. Bizim de bir sandalımız var. Yıllardır kürekleri suda durur, yosun tuttu; ama bizi bekliyor biliyorum. Çocukluğumu bekliyor. Okulumun bitmesini, yazı bekliyor. Güneşin doğuşuna bakmıyor biz olmadan, gitarımızın sesini duymadan müzik dinlemiyor. Yanından geçenlere de çözdürmüyor hiç iplerini. Sabırla bekliyor kıyıda, çınar ağaçlarından esen rüzgarlar ona güç veriyor. Sadece sandal değil bizi bekleyen. Çimenler de bekliyor. Yemyeşil dünyanın en güzel kokan çimenleri, çıplak ayakla basınca güç veren. Kendimi bildim bileli ne zaman güneş ısıtsa çimleri, koşar giderim sahile. Bizim sandala güç veren çınarların altına… Ayakkabılarımı hatta pembe renkli çoraplarımı çıkartırım. Tüm acımı, öfkemi bırakırım o çimenlere. Öfkelerime, kırgınlıklarıma rağmen hiç şikâyet etmezler; üzüntülerimi de hemen toprağın altına atar, yok ederler. Bugünlerde de öyle ihtiyacım var ki o çimenlere. Ankara’nın ayazı arttıkça ben çoraplarımı çıkartıp yine Değirmendere’nin çimenlerine uzanmak istiyorum. ‘’Değirmendere’’ adı eskiden sahip olduğu değirmenlerden gelirmiş. Çok eski zamanlarda nice buğdayları öğütmüş o değirmenler, nice su pompalamış insanlara. Şimdi o taş değirmenler yok. Ancak Değirmendere, değirmenlerin yerine öğütmeye devam ediyor. Gerçi buğdayı değil, insanları öğütüyor. Taş değirmenler iki taş disk sayesinde öğütür buğdayı. Değirmendere’de de iki disk var: çınar ağaçları ve deniz. Çınarlar, önce denizden esen rüzgârları keser. Sonra da insanların üzüntülerini toplar yapraklarında, köklerinde. O rüzgarlar da nice acıları, kayıpları götürür denize. Sanırım o rüzgarlar en çok acıyı 1999 yılının Ağustos’unda taşıdı denize. Oturdu insanlar, sadece birkaç tanesi ayakta kalmış çınarların altına. Kimisi kızının son gülüşünü bıraktı rüzgâra, kimisi abisiyle attığı son kahkahalarını. Rüzgâr hepsini aldı götürdü, bıraktı denize. Deniz yok etti onları. Kalan son kalıntılarla beraber enkaza çevirdi o acı dolu hatıraları da. Deniz ve çınar böyle öğüttü insanları. Buğdayın öğütüldükten sonra ekmek olup birbirinden farklı şehirlere dağıtılması gibi insanları da önce öğüttü, sonra dağıttı. Bazıları da bizim gibi değirmenin yanı başındaki ekmek olarak kaldı. Umarım, hayatımın geri kalanında da o değirmenin yanı başındaki ekmek olarak kalırım, hiç dağıtılmam başka şehirlere. Büyüdüğümde eski okulumun karşısındaki, küçük yufkacı dükkânın sahibi teyze gibi olmak istiyorum. İnat edebileyim değişen her şeye. İnancım, hayallerim hiç kapatmasın dükkanını. Annem gibi olmak istiyorum; o yufkacı teyzeden üşenmeden her hafta yufka satın alan, sabırla onun sohbetlerini dinleyen. Kim olursa olsun karşımdakini bıkmadan hep dinleyeyim. Değirmendere gibi olmak istiyorum. Yaşadığı acı bir sarsıntıyla tüm sevdiklerini kaybetmesine rağmen dimdik ayakta. Hem de daha güçlü esen rüzgârıyla, sahilde masmavi deniziyle, yemyeşil çınar ağaçlarıyla… İnsan hiç yürümekten sıkılır mı? Mutlu olmaktan, hayaller kurmaktan, uzanmaktan… Hele yürürken deniz de eşlik ederse ona; uzanırken de sırtımızı sıvazlayan çimenler, hayallerimizi dinleyen çınarlar olursa bir de. Buğday hiç öğütülmekten sıkılır mı ki, insan neden sıkılsın? Adile Merve Andaç Akışta Kaybolmak Kış yavaş yavaş sonbahara kavuşurken, tam da renklerin soluklaşmaya başladığı mevsimde yine kendime dönüp sorular sorarken buldum kendimi…Mutlu olmam için sadece kuşların cıvıl cıvıl ötmesi mi gerekiyor dalların arasında, güllerin yapraklarını mı sevmem gerekiyor kırmızıdan maviye kadar… Yemyeşil tepelerden en yükseğine çıkıp aşağıyı seyretmek mi saatlerce hafif hafif esen rüzgar eşliğinde, yoksa hiç biri değil de sadece güneşin sıcaklığını tenimde hissetmek mi beni mutlu ediyordu. Ne zaman rüzgar güven verici bir şekilde esmeyi bırakıp karşıma bir duvar gibi sanki beni hırpalamaya gelmiş gibi esmeye başlasa moralim bozuluyor artık. Mutlu olmak için bir sebep bulamıyorum bu günlerde kendime. Günlük koşuşturmalarım, hevesle üstlendiğim tüm sorumluluklar, aslında kendimi uzun vadede geliştireceğime inandığım emek isteyen bir çok uğraş... Sanki hayatımı kendim için yaşıyormuşum gibi değil de başkaları ne istiyor diye peşinden koşuyormuşum, sahip olmadığım bir hayatı elde etmeye çalışıyormuşum gibi hissediyorum. Kendi hayatımdan bile komşu kapısında asılı bir mandal edasıyla uzaklaştırıyorum kendimi. O kadar çok benimseyemediğim nesne var ki hayatımda, sanki onları yerlerinden oynatsam ya da hayatımdan çıkarmaya çalışsam kendimi güvende hissettiğim bu minik oda minik bir köşesinden yıkılmaya başlayacak ve alıştığım, bildiğim, inandığım, şimdiye kadar içinde var olduğum bu oda benim üzerime yıkılacak. Bu enkazın altında kalma korkusu ile birlikte, bu enkazı toparlayacak gücü de kendimde bulamıyorum. Kendimi iyi hissetmediğim bir hayatın için de sürüklenip gidiyorum. Oturduğum bu odanın düzeni ne olursa olsun alışıyorum, alışmayıp ne yapacağım ki zaten sıfırdan silip her şeyi yeni bir düzen için koşuşturmak bundan daha mı mutlu edecek beni, hiç sanmıyorum. Şikayet ede ede kendi istediğim şekle büründürdüm bu uğraşları, saatlerimi ayırmak yerine parçalara bölüyorum artık az az sık sık politikası sadece beslenme için değilmiş sevemediğin işlerin üstesinden gelmek için de kullanıyormuşsun. Mutlu olmak peşinde değilim artık, kendime mutlu olmak için küçük sebepler bulmaktan da vazgeçtim. Sebep arayışlarım aslında çok yorucu olmaya başlasa da esas vazgeçme sebebim o bile değil. Neden mi vazgeçtim...Hayatın içinde hiçbir vasfı olmayan bir akıntı eşliğinde onun götürdüğü yere kürek çektiğimi sanırdım eskiden fark ettim ki ben bir çaba göstermesem de aynı yönde gidiyormuşum. Benim çaba sandıklarım sadece kendimi avutmak için, gerçeklerden uzak bir dünya da toz pembe hayallerle ve kişilerle bezeli bir hikayeymiş. Mutlu olmaya gerek var mı gerçekten zaten sonunda onun yalan bir mutluluk olduğunu bile bile. Sonrasında daha çok üzüleceğini göre göre mutlu olmaya gerek var mı? Uçsuz bucaksız bir yok gibi görünün bu hayatta dönüp dolaşıp yine aynı yere geleceksek neden şen şakrak, şarkılar söyleyerek yürüyelim ki bu yolu? Yazarın da söylediği gibi ​normal olmak varken neden mutlu olasın ​? Yaptığım işlerde mutlu olmayı aramayı bıraktım, artık önemli olan sadece o işin yapılmış olması nedeni nasılı ne kadar kıymetli olduğu değil. Bu kadar boş vermiş olmak beni içten içe rahatsız etse de uykusuz gecelerimin sayısı azalıyor yavaş yavaş. Peşinde koştuğum doğruların beni ne kadar yıprattığını, insanlardan uzaklaştırdığını fark etmiş oldum en azından. Bunlardan uzaklaştıkça, araya mesafeler girince, hayatımın içinde tekrar onlarla uğraşmak istemediğimi kendime itiraf edebildiğimde, belki ben de birgün denerim kendime yeni bir düzen kurmayı. Winterson, Jeanette. Normal Olmak Varken Neden Mutlu Olasın. Sel Yayınları,2015 Merve Yılmaz EN KIYMETLİ ŞEY Hayatta insanlar hep başka insanların değer bilmemesinden yakınır. Başka birine uzaktan bakıp da sahip olduklarını görünce “İnşallah ne kadar şanslı biri olduğunun farkındadır” veya “Elindekilere şükretsin” deriz ve eğer bu beklentimizden farklı bir durum görürsek o insanları şımarık veya kıymet bilmez olarak suçlarız. Ancak olay sadece komşunun durumunun bize her zaman daha iyi görünmesi durumu. İnsan bazen de aynayı kendine çevirmeli. Uzaktan başkaları da bizim için aynılarını düşünüyor, durumumuzu olduğundan daha iyi görüp imreniyor olabilir. Peki o zaman mutlak bir şekilde imrenilen bir insan var mı, veya imrenilecek bir özellik? Birinin çok zengin ya da çok güzel/yakışıklı olması mıdır bu en çok kıskanılan, istenilen özellikler? Bu cevabı ararken küçükken sınıf öğretmenimin bir arkadaşıma dediklerini hatırladım. Bir gün boyama kalemlerinin çok az sayıda rengi olduğu için ağlıyordu, şu an ne kadar komik geliyor öyle değil mi, ancak o zamanlar çocukların dünyası bu kadar kırılgan ve saftı. Öğretmenim, arkadaşıma “Bunlar üzülecek şeyler değil. Dışarıda üşüyen çocuklar var hatta kör, sağır ya da annesi babası olmayan çocuklar…” dedi. Bunları da dikkate alarak ulaştığım cevap; mutlak bir şekilde değerini bilmemiz gereken şeyin sadece insan olmak da olmadığı; şu an yaşıyor oluşumuz. Değeri kaybedilince anlaşılan öğelerden oluşan bir dünyada yaşıyoruz. Bunların en önemlisinin sağlık olduğunu düşünüyorum. Vehbi Koç bir konuşmasında dünyevi şeylerin yanında en kıymetli şeyin sağlık olduğunu vurgulamıştı. “evin varsa bir sıfır koymalısın varlıklar hanene, işin varsa bir sıfır daha koymalısın…ancak, sağlığın varsa bir koyarsın başına, bütün sıfırlar anlamlı bir değere ulaşır. Yoksa sonuç sıfırdır…” (hayatimdegisti.com). Bu konuşma sanırım en çok insan sağlığını kaybettiğinde değerli geliyor. İnsanların elindeyken bir şeyin kıymetini bilmemesi, ancak kaybettiğinde anlaması ve tekrar o şeye kavuştuğunda yeniden değerini unutması maalesef ki benim de yaptığımı kabul ettiğim içler acısı bir durum. Bir sene önce bir diş ameliyatı oldum ve birkaç hafta boyunca katı yemek yiyemedim, bu yüzden de çok kilo kaybettim ve kendimi enerjisiz hissettiğim için evden çıkmadım. O zaman dışarıda buluşup lezzetli yemekler sipariş eden veya kendilerini enerjik hissettikleri için yürüyüşe çıkabilen insanları düşününce o an benim için sadece bir hayal olan bir şeyi ne kadar kolaylıkla yapabildiklerini fark ettim. Geçmişte de ben bunları yaparken asla değer bilmiyormuşum. Şimdi isterdim ki size durumum düzeldikten, sağlığım yerine geldikten sonra bütün bunları değerinin bilincinde olarak, tadını sonuna kadar çıkararak yapıyorum diyebileyim ancak bunları yazarken fark ediyorum ki durum yine aynı, sağlığım asla elimden gitmeyecekmiş gibi bakıyorum hayata. Geçenlerde Thomas Bernhard’ın Nefes, Bir Karar isimli kitabını okurken ana karakterin düşüncelerinde bu bahsettiklerimi tekrar düşündüm. “… Önümdeki adamın nefes alışı birden durdu. Ölmek istemiyorum. Şimdi değil… Yaşamak istiyordum, tek önemsediğim buydu. Kendi yolumdan, istediğim yere kadar gitmek. Bir yemin değildi bu, gözden çıkarılmış olan bir hastanın kararıydı..” (Bernhard, 13). Ölüm döşeğindeki bir hastanın iç monologlarını okurken kendimi onun yerine koyup en çok imrendiği şeyi düşündüm ve bu cümlelerden sonra vardığım cevap yaşamın ta kendisi oldu. Evet insanlar olarak hepimizin türlü türlü hırsları, amaçları var. Kimi son model bir spor araba almak ister ve başkasının buna sahip olduğunu gördükçe kıskanır, daha da çok hırs yapar. Kimi çok zengin olacağı bir kariyer peşindedir, kiminin de hayalleri daha masumdur, sevdiği birini bulmak veya çocuk sahibi olmak ister. Bunlar yaşarken, yaşamımıza bir derece anlam katan isteklerdir ve bunlara sahip olmayan insanlar bunun değerinin farkındadır. Tabii insanların arasında istediklerine sahip olup değerini bilen de vardır ancak hepimizin bu hızlı yaşam karmaşasında, hayatın kendisine değer vermeyi unuttuğumuzu düşünüyorum. Her şeyin başı buna çıkıyor. Hayatta olmayan biri bu tip şeyleri zaten isteyemez. Henüz hayattayken, sağlığımız yaşamaya elverişliyken yani ölüm bizi yakalayıp en kıymetli şeyi elimizden almamışken bunun bilincinde olarak yaşayıp kendimize en iyi şekilde bakmamız gerektiğini düşünüyorum. Sağlık en temel yaşam taşı. Kaynakça Bernhard, Thomas. Nefes. Bir Karar. Sel Yayıncılık. 2016 Ceyhun Emre Öztürk 1 Etkili Bir Gösteri Nasıl Yapılabilir? Neredeyse bir gün yok ki akşam haberlerinde cop yiyen eylemciler görmeyelim. Yolları kapatan bu insanların trafikteki sürücülerden aldığı tepkilerden yola çıktığımızda yol kapatan eylemcilerin amaçlarına ulaşamadığını, bunun yerine eylemcilerin sadece trafikteki masum vatandaşı sinirlendirdiğini ve polislerin derdinin sadece protestocu grubu dağıtmak olduğunu görüyoruz çoğu zaman… Peki, eylemlerin kamuoyunu bir konuda bilinçlendirmesi veya hükümete hatasını bildirmesi nasıl etkili bir biçimde gerçekleştirilebilir? Barbarın Kahkahası adlı eserde bilinmeyen bir şahıs ya da grubun yaptığı eylemler bir moteldeki huzuru alt üst ettiği halde tatilcilerin ve motel çalışanlarının tepkileri bana bu eylemlerin amacına ulaşamadığını hissettirdi. Eser mutlu bir tatil umuduyla motele gelen tatilcilerin idrarlı havlularla karşılaştıkça huzurlarının kaçtığı olaylarla örülmüş. Biri ya da birileri inatla otelin çeşitli eşyalarına işiyor ama işeyenin kim olduğu bulunamıyor. Bütün karakterlerin emin olduğu şey, bu eylemlerin bir estetik kaygısı ve anlamı olduğuydu fakat romandaki hiçbir karakter bu eylemlerin neden gerçekleştiğini sorgulamadı, eserin karakterleri sadece bu eylemleri yapanın veya yapanların kim olduğunu merak ettiler. Bu durum da bana ülkemizdeki protestoları ve bu protestoların çoğunun nihai amaçlarına ulaşamamalarını hatırlattı. Bu insanların kim olduğunu akşam haberlerinde görsek de onları cop yeme uğruna mücadele ettiren şeylerin neler olduğu bize pek de aktarılmıyor. Ülkemizde neden pek çok gösteri için izin alınmadığı veya izin alınamadığını tahmin etmek amacıyla www.izinsizgosteri.net adresli siteden gösterilerle ilgili kanunu inceledim. Kanuna göre illerde valiler, ilçelerde kaymakamlar tutanak yazmak karşılığında keyfi bir biçimde bir gösterinin iznini kaldırabilirler. Örneğin, bir grup beğenmediği bir hükümet kararıyla ilgili eylem yapmak için izin isteyebilir ama bölge valisi son günlerdeki terör olayları sebebiyle gösteri alanının güvenliğini sağlayamayacağını iddia edip gösteriyi iptal edebilir. Okuduğum kanuna göre gösteri düzenlemek bir hak lâkin sonuç olarak valiler ve kaymakamlar da hükümetin atadığı insanlar. Hükümet, sadece hoşuna gitmeyeceğinden dolayı bir eylemin yapılmasına engel olabilir. Bu da gösteri hakkının hükümetin vicdanına bağlı olduğunu gösteriyor. O zaman gösteri hakkının ne anlamı kalır ki? Bu şekilde bastırılmış haklar hastalıklı davranışları doğurabilir. Tıpkı moteldeki idrarlı eylemin dozajının motel sakinleri üzerindeki şiddeti gibi hükümet karşıtı eylemler de dozajı aşabilir, kötü niyetli insanlara provokasyon yapıp ülkeyi karıştırmak için ortam doğabilir. Giderek artan muhalefet ve karşıt gösterilerle ilgili belki de halkın taleplerinin 4-5 yılda bir yapılan seçimlere rağmen neden gerçekleşmediğini sorgulamak gerekiyor. Bunun için bazı çözümler bulunabilir. Örneğin, bir partinin genel başkanının 2 ayrı mitingde tekrarladığı vaat resmi bir vaat listesine eklenebilir ve seçimlerden sonra vaatlerin söz verilen süre içerisinde gerçekleştirilme oranları hesaplanabilir. Meclisçe belirtilen oranda vaatler yerine getirilmediğinde seçilen partinin hükümeti düşürülebilir -bana göre vaatlerin en az yüzde yetmişi yerine getirilmeli. Hükümet düştüğü zaman güvenoyu alınamazsa da seçime gidilebilir. “Sandıkta çoğunluğu ben sağladım, artık ne istersem onu yaparım.” demek bana kalırsa demokrasi ilkelerine uygun bir davranış değil çünkü hükümet, vaatlerini yerine getirmesi için başa getirilen bir kurumdur. Halk, yerine getirilmeyen vaatleri basit bir para veya eşya yardımı için unutmamalıdır. Barbarın Kahkahası adlı eserdeyse moteldeki 2 tatilcilerin çoğu idrarlı havlularla birçok kez karşılaştıktan sonra bir bingo gecesinin sunduğu eğlenceyle bütün yaşadıklarını unuttu. Eğlencenin sonrasındaki ilk sabah limonata içerek bu zaferi kutlayan otel çalışanları limonata yerine aynı eylemci ya da eylemcilerce doldurulan idrarı içtiklerini fark etmedi bile. Ülkemizi jeopolitik konumu sebebiyle tehdit eden birçok terör örgütü mevcut ama zaten bütün dünya şu an bir terör salgını altında. Şehirlerimizde bazen birkaç örgüt birlikte eylem planlayıp gerçekleştirmeye başladı ve vahşi militanlarını masum göstericilerden ayırt etmek çok zor, kabul ediyorum. Örnek olarak, Gezi eylemlerinden bahsedebiliriz. Eylemlerin özellikle ilk birkaç gününün ardından, merkezi yerlerde pek çok terör örgütü mensubu deyim yerindeyse meydanı boş buldu. Bu hainler gösterileri gerçek amacından sapıttılar ve masum insanları da yönlendirip polisle karşı karşıya getirdiler, kardeş kardeşi yaraladı. Bu tür provokasyonları engellemek adına protesto organizatörlerine büyük sorumluluklar düşüyor. Özellikle sosyal medyadan yapılan organizasyonlar bu konuda büyük tehdit içeriyor. Daha başarılı eylemler sunmak adına sosyal medya örgütlenmesi eylemden bir iki hafta önce düzenlenmeli, organizatörler katılacaklarla görüşmeli ve eylemler belirlenmiş miting alanlarında düzenlenmelidir. Eminim ki bu tutum protestoların halkımız ve hükümetlerimizin gözünde itibarını arttıracaktır. Yazımda amacım siyasi bir taraf tutmak, “X parti başa gelince her şey çözülecek!” demek değildi. Ülkemiz ancak geçici karizmalara değil kurumsallaşmaya dayandığı zaman daha büyük bir hızla kalkınacaktır. İnanıyorum ki verdiğim çözümlere uyulduğunda gösteri organizatörleri gerçekleştirmek istedikleri amaçları yerine getirecektir. Kaynakça “Toplantı ve Gösteri Yürüyüşleri Kanunu.” İzinsiz Gösteri y.y. 1 Mayıs 2004 Web. 9 Ekim 2016. Can Berk Öztürk İLK AŞK Aşk, vurulmaktır bir nesneye, büyülenmektir yeni doğan bebeğin annesini görmesi gibi. Bir meyve; iki bedenin bir olmasıyla hayat bulan. Başka düşünür, başka görür, başka hisseder insan âşık olunca. Hayata yeni bir bakış belki mutluluk belki hüzün. Çünkü tek taraflıdır bazen karşılık bulamaz, karşılıklıdır bazen de şen eder iki hayatı ama ne olursa olsun bağlanmaktır aşk ona. İlkler vardır bir de hayatta; unutamayacağımız, vazgeçemeyeceğimiz, iyi ya da kötü bize gerçekleri gösteren. Peki ya ilk ve aşk? Bu vazgeçilemeyecek birliktelik... Bir nesneden öte, karşılık bulma arzusuyla delicesine sevdiğimiz, kendimizi kaybettiğimiz, o muhteşem insana duyduğumuz aşk. İlk aşklar unutulmazdır çünkü ilktir o ve büyüleyicidir. Büyüsünden kurtulamazsınız çünkü hiç tatmadığınız yeni bir duyguyu yaşarsınız. Sahiplenirsiniz O'nu, O'na adarsınız hayatınızı ve işte hikâye burada başlar. Siz delice severken ya O sevmezse sizi? Büyüleyici olan aşkınız değil de O'ysa? Size paha biçilemez bir elmas kadar değerli, güneş kadar parlak gelirken başkasına da gelmeyeceğini nereden bilebilirsiniz? Sizin hayatınıza ışık tutan o güneşin başka hayatlara göz kırpmadığını... Her elmasın bir değeri, her güneşin bir ayı vardır elbet. Aşk dediğiniz, hayretle baktığınız, yerlere göklere sığdıramadığınız, gerçek olduğuna inanmadığınız, efsanelere konu olan o aşk da başka birine öyle bakıyordur işte. Zevktir aşk, kaşa,göze,gül yüze, içe bakar ve yıpratır karşılıksız aşk. Zevklerin değiştiği, aşkların karşılık bulamadığı yerde yıpranır insan. Hele ki işin içinde bir aşk üçgeni,dörtgeni, çokgeni varsa imkânsızın karşılığı olur aşk. Tutulmuş başka kalpler ve şıpsevdi bir kız... Yüzüne aldanıp yüreğini göremeyen ve sevdiğine acı çektiren bir kız, umutlanıp hayata küsen aşklar ve sevgiyi hiç bulamamış gerçek aşkın saklı olduğu bir kalp. Turgenyev'in İlk Aşk adlı eserinde de karşımıza çıkan aşk üçgeni bize aslında aşkların ne kadar zor olduğunu gösteriyor. Her şeyden habersiz âşık bir delikanlının, ışık saçan bir güzele vurulup karşısına çıkan olumsuzluklara rağmen delice seven saf bir âşığın öyküsü. Hep mutsuz mu biter hikâyeler, hiç mi karşılık bulamaz aşklar? Hayır. En güzel hikayeler aşkla yazılmıştır. Birbirini ölümüne seven iki yürek... Huysuzlukları, olumsuzlukları, kavgaları aşkın büyüsüyle tersine çeviren hayatı bir bedende iki yaşayan, vazgeçemeyen âşıkların mutlu sonsuzu... Güzel başlasa da çok sevse de biter aşklar derler ama gerçek aşk bitmez hiçbir zaman çünkü biten, aşk olmamıştır zaten.Kendinden öte, O'nu düşünürsün, O üzülmesin, O'na bir şey olmasın olan bana olsun dersin; hani candan ötesi de varmış derler ya bunu anlatır işte o söz ama ötesi yoktur çünkü can o olur. İncitmemek için vazgeçersin aşktan derler ve ben hep sorarım âşıksan yarasına merhem mi olursun yoksa O'nu çaresiz bırakıp gider misin? Vazgeçmek için değil onunla ölmek için sevmektir aşk. Ben de aşkı yeni buldum. İlk aşkım... Hayatımın merkezinde yanan bir ateş ve bana güç veren, adını duyduğumda kalbimi her seferinde yeniden fetheden, gözlerine bakmaya doyamadığım, mutlu sonsuzumu yazmak istediğim aşk. Hayat bize ne kadar toz pembe görünse de yaşımız ne kadar küçük olsa da ne zaman sonumuz gelir bilemeyiz ve ben sonum ne zaman gelirse gelsin o zamana kadar aşkımdan vazgeçmem. Aşka ne kadar bağlı kalırsak aşkımız da o kadar sonsuz olur. Hikâyeler kendi yazılmaz, bir yazara ihtiyacı vardır ve ben kendi hikâyemin yazarı olarak mutlu sonumu aşkımı ölümsüzleştirerek bitirmek istiyorum. Gerçek aşklar hiç bitmesin. İlk ve son olsun. Sonsuzlukta bekleyen son... Asena Algan Okuyarak Yeni Hedeflere İnsanoğlu hayatı boyunca bir sürü hedef belirler ve bunlara ulaşmaya çalışır. Başka bir deyişle hedefleri için yaşarlar. Bugün, yaşlı ya da genç kime sorarsanız sorun hayatta bir hedefi, bir amacı vardır. Bazı hedefler daha büyük insan gruplarını etkileyecek hedeflerdir, bazıları ise kişinin sadece kendi hayatını etkiler. Hedefin büyük ya da küçük oluşu fark etmeksizin, başarıldığında duyulan haz paha biçilemezdir. Hedefe ulaşmak çok zorlu bir süreç olduğu gibi, bu süreci yılmadan, sabırla ve vazgeçmeden tamamlayabilmekte oldukça özveri gerektirir. İshak Alaton’un hayatının anlatıldığı, baştan sonra bir başarı öyküsü niteliği taşıyan Lüzumlu Adam kitabında hedefe giden ve oldukça özveri gerektiren bu yolun nasıl başarıyla tamamlandığıdır konu. Bu kitabı okuduktan sonra anladım ki herkes her şeyi başaramaz. İnsanların kendilerini tanımadan çizdikleri yol hiçbir zaman başarıyla sonuçlanmaz, aksine insanları daha çok yıpratır. Kendimi bildim bileli başarı hikayelerini dinlemeyi ve okumayı çok severim. Bana her zaman farklı bir bakış açısı kazandırdığına inanırım. Çünkü büyük başarılara imza atan kişilerin, sıradan ve tek düze insanlardan daha farklı ve değişik açılardan durumları yorumladığını ve incelediğini düşünürüm. Başarı hikayeleri benim hayatımda küçümsenemeyecek kadar önemli ve büyük bir yeri kapsıyor. Her okuduğum kitap sayesinde kendime bir yeni hedef daha belirliyorum ve ona ulaşmak için çabalıyorum. Sanırım bir alışkanlık haline geldi bu bende. Genel olarak başarı hikayelerini okuduğum insanlar, gelecekte kariyerimde olmak istediğim yeri çoktan aşmış, emekli olmuş insanlar. Bir başka deyişle ununu elemiş, eleğini asmış insanlar. Benim gibi gençlerle kendi deneyimlerini paylaşıyorlar çünkü bu başarı hikayelerinin devamı gelsin istiyorlar. Genellikle, hayatları bir kitaba konu olan insanlar, toplumun refah seviyesini yükseltmek için çaba göstermiş insanlar oluyor. En azından benim bugüne kadar okuduğum hiçbir kitapta ‘‘toplum ne yaparsa yapsın, ben işime ve kazancıma bakarım’’ mantığını savunan insanlar anlatılmıyordu. Ben başarılı insanların biraz da bu yüzden hedeflerine ve bazen hedeflerinin çok üstüne ulaştıklarına inanıyorum. Kendi yakınlarımız dışında herhangi bir konuda yardıma ihtiyacı olan insanlara yardım edildiğinde, otomatik olarak yardım eden insanın da işlerinin rast gittiğini düşündüğüm biraz enteresan bir düşüncem var. Başarı hikayelerini okudukça bu düşüncem daha da kuvvetlendi. Bunun yanında, okuduğum başarı hikayeleri bana ileriki yaşantımı hayal etme alışkanlığını kazandırdı. Kitaplarda ele alınan tecrübeleri kendi hayatıma uyarlamama yardımcı oldu. Ben böyle bir durumla karşılaşırsam nasıl tepki verirdim acaba diye kendime sormamı sağladı. En erken on sene sonra karşılabileceğim sorunlar üzerine şimdiden düşünmeme yardımcı oldu. Bu yazının başında da söylediğim gibi başarı hikayeleri benim hayatımda çok önemli bir yerde. Bu hikayeleri okuyarak, üstlerine düşünerek ve yorumlayarak ilerideki rakiplerimden daha önde olma fırsatına sahip olmamı sağladı. Mehmet Gündem’in kaleme aldığı ve İshak Alaton’un başarılarla dolu hayatını konu alan Lüzumlu Adam kitabı, bütün toplumlara faydalı, din,dil,ırk ayrımı yapmaksızın herkesin eşitliğini savunan bir dünya vatandaşı olmak isteyen her insanın mutlaka okuması gereken bir kitap. Kitabı bitirdikten sonra karşılaştığınız her türlü soruna başka bir perspektiften bakacaksınız. ‘’Dünyaya nasıl daha faydalı olurum?’’ sorusunun cevabını arayacaksınız. Sadece bu kitapla sınırlandırmamak lazım; kitapta anlatılan kişiyi övmekle, başarıya giden yolda yaşadıklarını anlatmak arasındaki çizgiyi belirlemiş ve bunun doğrultusunda kaleme alınmış bütün kitaplardan inanıyorum ki çıkarılacak ders, önümüze çizeceğimiz ve sonunda bizi başarının karşılayacağı bir yol vardır. Şimal Özden 21901602 Platform Herkese Yeter Bir insanı insan yapan birçok özellik vardır. İnsanın bu özelliklerine merhamet duygusu, mantıklı düşünebilme yetisi, sevme ve sevilmeye olan ihtiyacı örnek olarak gösterilebilir. The Platform adlı filmi izlediğimde ise daha önce düşünmemiş olduğum fakat bir o kadar temel bir özelliğin daha olduğunu fark ettim: hayatta kalma içgüdüsü. İlk bakışta masum ve doğal gibi görünen bu özellik, yeri geldiğinde acımasızlık ve soğukkanlılıkla birleşerek vahşete giden bir yola dönüşebilir. Günlük hayatımızda, hayatta kalma içgüdümüzün en temele indirgenmiş halini kullanırız genellikle. Tehlikeden kaçınmak, beslenmek, üşüdüğümüzde üstümüze bir hırka almak verilebilecek en basit örneklerdir. Ne var ki olağanüstü durumlarla karşı karşıya kalındığında, bu içgüdüsel hareketimiz farklı bir boyut kazanır ve bizi normalde yapamayacağımız davranışları yapmaya sevk eder. The Platform’ da başrol Goreng’in bir hapishane içinde, mantık ve vicdan arasında kararsızlığı eşliğinde bencillikten sıyrılıp toplumdaki diğer insanlara değer verme ve kendini kurtarırken onları da kurtarma çabasına tanıklık ediyor ve adalet, eşitlik ve değişim kavramlarının rehberliğinde kan dondurucu bir yolculuğa şahit oluyoruz. Hayat adil değildir. Doğum yerimizi, ailemizi, ait olduğumuz ülkeyi ve ırkımızı seçme özgürlüğümüz yoktur. İngiltere’de, kraliyet ailesinin parçası olan şanslı bir prens olarak gelebilirsiniz dünyaya. Afrika’da bir parça ekmekle günlerini geçirmek zorunda kalan, ilkel bir kabilede doğmuş olan şanssız bir kız olarak da. Ne var ki eşit şartlarda başlamayan hayatımızı değiştirmek bizim elimizdedir. Başlangıç noktalarımız ve izlememiz gereken yollar ne kadar farklı olursa olsun, başaracağına olan inanç kişinin içinde olduğu sürece imkânsız gibi görünen hedefler aslında ulaşılabilirdir. Filmde bunun güzel bir örneğiyle karşılaşıyoruz. Yaklaşık 300 katlı olan hapishanede ve her katta iki kişinin kaldığı hücrede, Şimal Özden 21901602 bir platformun üstüne herkese yetecek kadar yemek koyuluyor. Bu platform en üst kattan başlayarak her katta iki dakika duruyor. Ne yazık ki o sınırlı süre içinde herkes hakkından çok daha fazlasını yiyor ve 100. kattan sonrakilere yemek kalmıyor. Adalet ve eşitlik kavramlarının yakınından bile geçmeyen bu sistemde, mahkumların çekmeleri beklenen ceza hayatta kalma mücadelesine dönüyor. Haksızlığın rol aldığı her sistemde bulunan, hakkını aramaya ve herkese yemek dağıtmaya kararlı olan asi bir karakterin ortaya çıkması ise hapishanede ezilen tabakaya umut kaynağı oluyor. Goreng, baş karakter, adalete giden yolun zorlu olduğunun farkında fakat tüm tehlikeleri göze alarak eşit olmayan dünyaya eşitlik getirmek için harekete geçiyor. Bu filmin bana kattığı çoğu şeyden biri de burada saklı aslında. Aynı nerede doğacağımızı seçemediğimiz gibi, hapishanenin hangi katında kalacağınızı da seçemiyorsunuz. 1. kata denk gelip krallar gibi beslenebilirsiniz. 127. kata denk gelip bir parça ekmeğe muhtaç da olabilirsiniz. Eğer sisteme meydan okuyacak cesarete, azme ve kararlılığa sahipseniz göremeyeceğiniz bir kıyı yoktur. Bu kıyıya ulaşma süreci büyük dalgalarla, ürkütücü fırtınalarla dolu olabilir. Küçük bir koyda gökkuşağını göreceğiniz ana inandığınız sürece atlatamayacağınız dalga, aşamayacağınız fırtına yoktur. Ne demişler, dingin bir deniz usta bir denizci yapmaz. Filmde dikkatimi çeken bir diğer unsur da insanların zor şartlar altında nasıl bir değişim geçirebildikleriydi. Normalde mantıklı düşünme yetisine sahip bir varlık olan insan, hayatı tehlikeye girdiği zaman yaşama tutunabilmek adına ezberleri bozan kararlar alabilir. Filmde, yemek bulamayan alt tabakanın hücre arkadaşlarını yemek zorunda kalmasını bu duruma örnek olarak gösterebiliriz. O vahşi ve kanlı sahneleri izlerken empati yapmadan edemedim. Ben öyle bir durumda kalsaydım ne yapardım sorusu kurcaladı aklımı. Yaşama içgüdüm ağır basar ve ahlak olarak kabul edilemez fakat mantık olarak belki de kabul edilebilir olan o eylemi yapar ve hücre arkadaşımı yeme deliliğini gösterir miydim? Yoksa, hayatımın geri kalanını bir insanın canına kıymanın yüküyle geçirmemek için ölümü mü göze Şimal Özden 21901602 alırdım? Ben oyumu ikinci seçenekten yana kullanırdım fakat net bir cevap vermek zor, zira o koşullar altında kalmadan beynimin nasıl bir düşünce yolu izleyeceğini tahmin edemiyorum. Hayatın güneşli yüzünden ziyade karanlık tarafının vurgulandığı bu film, eşitliğin olmadığı bu dünyaya adalet getirmenin mümkün olabileceğini bize gösteriyor. Bu adalet arayışı çeşitli engellerle dolu olsa dahi imkânsız değildir. Zor şartlar altında nasıl birine dönüşeceğimizi o şartları yaşamadan bilemeyiz. Vicdanın çığlığı ve sağduyunun çağrısı arasında kalmak doğaldır. Eğer herkes platformdan yeteri kadar yemek almayı öğrenirse, dünya daha güzel bir yer olacaktır. KAYNAKÇA Galder Gaztelu-Urrutia, The Platform. Spain: Basque Films, 2019. MASKELERİMİZ İnsanın kendisi gibi olması ne kadar zordur? Ya da insanlar kendi kişiliklerini yansıtmaktan bu kadar mı korkarlar? Gerçek yüzümüzü gösterdiğimizde gerçekten iyi niyetimiz suistimal edilir mi ki biz kendimiz gibi olmaktan çekiniriz? Veya korktuğumuz şey yargılanmak mıdır? Aslında bunların hepsi başka maskeler ardına saklanmamızın esas sebepleridir. Neden saklanırız bu maskelerin ardına bunu biz bile bilmiyoruz aslında. Sadece ihtiyaç duyuyoruz ve ihtiyacımız doğrultusunda hayatımıza şekil veriyoruz. Kendimizi saklıyoruz, kırılmaktan, incinmekten korkuyoruz. Duygularımızı ve düşüncelerimizi değiştirmek zorunda olmamamıza rağmen değiştiriyor ve insanlara kendimizi öyle tanıtıyoruz. “Müstehcen bir yalan her zaman asil bir hakikate baskın çıkar.” (sf:114) Yalan söylemek ya da o yalanı devam ettirebilmek çok zordur aslında. Bir maskenin ardına saklanarak bir kişilik yansıtmak da en az onun kadar yorar bizleri. Sonuçta olmadığın biri gibi davranmak ne kadar kolay olabilir? Bir nevi yalan sayılabilir belki, o kişinin özelliklerini, düşüncelerini hep aklında tutman ve fire vermemen gerekir. Bunu devam ettirebilmek büyük bir istikrar gerektirir. Söylediğimiz yalanların ortaya çıkıp bize olumsuz bir şekilde geri dönmesi ise kişiliğimizi ortaya sermekten daha korkutan bir durum olmalıdır bizleri. Çünkü bu bizim insanlar arasında kabul görmek için kendimizden ödün verdiğimiz kişiliğimizin daha çok hasar görmesine sebep olur. Bu maskeler sadece zayıf yönlerimizi saklamaya yarıyor belki. Evet ben dahil herkesin maskesi var bu dünyada. Kimi özel hayatımızda taktığımız, kimi bir iş görüşmesinde veya en basitinden kimse sormasın diye mutsuzken mutlu görünme maskesi. Neden bu kadar korkarız peki kendimizi göstermekten? Örneğin zengin veya çok akıllı olmasak gerçekten dışlanır mıyız toplumdan? Lüks bir araba veya pahalı eşyalarımız olmadan yaşayamaz mıyız? Aslında klişedir ama mutlu olmadıktan sonra bunların hiçbir anlamı yoktur. Arabamız, telefonlarımız, giydiklerimiz değildir bizi biz yapan. Özellikle sosyal medyanın çok geliştiği şu yıllarda kendimizi insanlara olmadığımız biri göstermek en büyük hobimiz haline geldi. Aldığımız her şeyi başkalarına göstermek için alır olduk. Bu nesneler bizi mutlu etmesi gereken eşyalarken, başkalarına gösteriş için ortaya koyduğumuz eşyalar olmaya başladılar. Eskiden çocuklara uslu durdukları ya da doğru davranışlarda bulundukları için alınan pahalı hediyeler şimdi değerini yitirmiş sadece şımarıklıkları yüzünden veya ağlamaları dursun diye alınıp, çocuğun kıymetini bilmediği eşyalar oldular. Sadece kendimizi değil eşyalarımızın da anlamlarını değiştirdik. Kendimizle yetinmedik onlara da maskeler takar olduk. Kitapta Bayan Kathie de Hollywood için taktığı maskesinin ardında oldukça yorgun bir kişilik barındırıyor. O maskesiyle bile olsa ondan asla vazgeçmeyecek olan Hazie ise onun gerçek kişiliğini bilmesinin yanında zayıf yanlarını da görüyor ve o zayıf yanlarından dolayı ondan kendini soyutlayamıyor. Bunu sağlayabilen asıl sebep de aşk aslında. Âşık olduğumuzda ya da birini çok sevdiğimizde onlara karşı bütün duvarlarımızı indiriyoruz. Belki bir de güven ekleniyor buna. Sevgi ve güven bir araya geldiği zaman o herkeslerden sakladığımız benliğimizi her şeyimizle önlerine seriyoruz. Çünkü sevgi ve güven edinebileceğimiz ya da hissettiğimiz en masum duygular bir başkasına karşı. Belki de bu yüzden insanların uzun süreli insan ilişkilerimiz bozulduğunda kendimizi en büyük boşluklara atılmış hissediyoruz. Bütün sırlarımızı, benliğimizi anlattığımız, karşılarında en savunmasız olduğumuz insanlar bu ilişkilerimiz bittiği zaman kendileriyle birlikte bizden parçaları da beraberlerinde götürüyorlar. Aslında bütün suçlu biziz bir noktada. Kendimizi bu kadar koruyup sakınmasak çevremizden ne yalana ne de bu kadar kırılmaya yol açarız. Palahniuk “Zannedersem, dünyanın vermeye yeltendiği her tür hasardan daha beterini kendi kendinize vermenizde bir avuntu, belki de bir tür irade mevcut.” (Sf:69) diyor kitabında. Gerçekten de insana kendinden daha çok zarar veren başka bir şey yok aslında. Genellikle biz kendi kendimize olayları büyütüp kendimize dert ediyor ve kendimiz olmaktan kaçmaya başlıyoruz bu sebeple. Ne yaparsak yapalım maskelerimizi bir kenara atamıyoruz hiçbirimiz. Onlara o kadar bağlıyız, o kadar alışmışız ki. Onları fırlatıp atabilmek için sanki bambaşka bir hayata yeniden başlamamız gerekiyor. Ama bu gerçekten yeterli olur mu yoksa yine maskeler arkasında saklanarak devam mı ederiz denemeden asla bilemeyiz. 1. Palahniuk, Chuck. Anlat Bakalım (sayfa:114) Ayrıntı Yayınları, 2014, ikinci basım 2. Palahniuk, Chuck. Anlat Bakalım (sayfa:69) Ayrıntı Yayınları, 2014, ikinci basım 3. Fotoğraf: http://inspiringmesh.com/wp-content/uploads/2013/01/face_behind_the_mask_by_missmausjuh-d4fn96n.jpg Yağmur Sugüneş Billur Güven TAM ZAMANINDA Geçmiş pişmanlıklar, gelecek kaygısı, ajanda, takvim, son tüketim tarihi ve insan ömrü; tüm bu kavramları zamanı tanımlamak ve ölçmek için kullanıyoruz. Bozuk saatleri tamir ettirip, akıp giden zamanı kontrol ettiğimizi sanıyoruz. Hatta kaybolan gençliğe geri dönmek için ilerleyen tıp biliminin faydalarından yararlanıp gençlik iksirinin hayalini kuruyoruz. Ama tüm bunları yaparken unuttuğumuz çok önemli ve hayati bir şey var, anı yaşayamıyoruz. 20. yüzyılın önemli düşünürlerinden Jean Chesneaux, kitabı Zamanı Yaşamak’ ta insanoğlunun teknoloji ve ekonomik kaygılarının etkisinde zamanı yaşamayı nasıl unuttuğunu; George Orwell, Martin Heidegger ve Hans Jonas gibi isimlerin ışığında inceliyor. Benim de geçen haftalarda okuma fırsatı bulduğum bu inceleme kitabından sonra aklımda binlerce soru kaldı. Zaman akıp gidiyor ve biz gerçekten yaşayamadan sadece nefes alıp mı veriyoruz? Peki bu bilinç kaybına ve koşuşturmaya sebep olan yaşamın kendisi mi yoksa insanların seçimleri mi? Kendi hayatımı, Jean Chesneaux’un düşünce sistemini ve çevremde gördüğüm örnekleri göz önüne aldıktan sonra, kendimce birtakım cevaplara ulaştım. Bence verimlilik savaşında en önemli silahımız olarak gördüğümüz teknoloji, toplumsal ve ekonomik kaygılar yüzünden zamanı yaşayamıyoruz ve sadece var olmayı sürdürüyoruz. İnsanın zaman kavramıyla olan savaşı sanayi devriminden sonraki dönemde tüm dünyaya yayılan ekonomik kaygıların etkisiyle geri dönüşü olmayan bir yola girdi. İş yerinde verimlilik, promosyon ve ekonomik plan kavramları bu dönemden sonra hayatımızda yerini aldı ve teknoloji zaman kazanmamızı sağlamak için imdadımıza yetişti. Modern hayatta günlük planlarımızı bile telefonlarımızdaki basit yapay zekâ yapıyor bizler için. Akıllı telefonlarımıza indirdiğimiz uygulamalar sayesinde tüm dünya ile iletişimimiz asla kesilmiyor. İnternetimiz bizimle olduğu sürece bir yandan telefonlarımıza gelen mesajlara cevap yazarken, aynı anda bilgisayarlarımızda ödev yapabiliyoruz. Sabah telefonlarımızın alarm sesine uyanıp, akşam yatmadan sosyal medyadaki son gelişmeleri takip ediyoruz. Kısacası teknoloji mükemmel hızı ve verimliliğiyle artık hayatımızın her alanında ve onunla uğraşırken zamanın nasıl geçtiğini anlayamıyoruz. Tabi ki bu durumun suçlusu insan icadı olan teknoloji değil, hayatının her anını bir akıllı telefon uygulaması hızında yaşamak isteyen insan. Teknolojik cihazların verimlilik felsefesini kendi hayatına da uyarlayan günümüz insanı, insan ilişkilerinde bile aynı hızı bekliyor. Bu durum da empatiden uzak, yapay insan ilişkilerine ve kaybolan anılara sebep oluyor. Şöyle bir durup en son gittiğiniz konseri ya da sosyal etkinliği düşünmenizi istiyorum sizden, telefonlarının ardında anı kaydetmeye çalışırken zamanı yaşayamayan yüzlerce insan geliyor aklınıza değil mi? İşte ben de tam bundan bahsediyorum. Toplumsal ve ekonomik kaygılar da en az teknoloji kadar zamanı yaşamamamıza sebep oluyor bence. Bir şeyleri başarabilmek için sürekli koşuşturuyoruz mesela. Bir güne sığmayan işlerimizi erteliyoruz, günü dolu dolu yaşamak adına az uyuyup kaldığımız yerden çalışmaya devam ediyoruz. Hobilerimize, arkadaşlarımıza, ailemize ve belki de en acısı kendimize zaman ayıramadan işimizi bitirmemiz için bize verilen saati bekliyoruz. Yapmamız gerekenleri tam zamanında yetiştirmek ise en büyük kaygımız oluyor hayatta. Ve bu koşuşturma hali bizden şu anı çalıyor fakat hayat da bizim gibi tam zamanını kolluyor bitmek için. Birazdan söyleyeceklerimi herkes hayatında en az bir kere duymuştur ama gerçekten insanın tek varlığı yaşadığı şu an. Tam zamanında bir yerlere yetişmek için harcadığımız bu anlar işte bize ait olan tek şey. Ömer Hayyam’ın da dediği gibi, “nedir, dedim bu yaşamak? Bir düş, dedi; birkaç görüntü”. Ve yaşadığımız her dakika bize tüm hissettirdikleriyle çok değerli, tabii zamanı yaşamayı ve biz tüm hissettirdiklerini tam zamanında kabullenmeyi unutmazsak. Kaynakça Jean Chesneaux. Zamanı Yaşamak. Ayrıntı Yayınları. 2015. Say, Fazıl. “Akılla Bir Konuşmam Oldu – Ömer Hayyam”. İlk Şarkılar. Ada Müzik, 2013. CD Mert Yıldırım Kürk Mantolu Madonna’nın Üzerimdeki Etkisi İnsanı şekillendiren bir sürü tecrübe vardır; Christopher Columbus ufuk çizgisinde bir geminin kaybolmasını gözlemledikten sonra dünyanın yuvarlak olduğuna inanmıştır, Bill Gates sınavlara geç çalışmanın insana zamanı etkili kullanmayı öğrettiğini savunmuştur. Beni de şekillendirmiş olan bir sürü tecrübe var, size bu tecrübelerden birini anlatmak istiyorum. Sabahattin Ali, „Kürk Mantolu Madonna‟ isimli eserini yazma sebebini şöyle açıklamıştır: “Dünya‟nın en basit, en zavallı, hatta en ahmak adamı bile, insanı hayretten hayrete düşürecek ne müthiş ve karışık bir ruha maliktir! Niçin bunu anlamaktan bu kadar kaçıyor ve insan dedikleri mahlûku anlaşılması ve hakkında hüküm verilmesi en kolay şeylerden biri zannediyoruz” (164)? Bu eserde aktarılan hikâye ve fikirlerin bende bu açıklamanın ötesinde bir farkındalık yarattığını hissediyorum. Hikâye Rasim‟in Raif‟i tanıma çabasıyla ilgilidir. Karakterlerin duygularına yoğun olarak yer verilmesi dikkatimi çekti: O kadar yoğun ki Rasim sanki bu duyguları yaşamanın ötesine geçip onların varlığını anlamlandırmaya çalışıyor. Bu anlamlandırma çabasını Raif‟i gözlemleyerek sürdürüyor. Hikâye boyunca Raif‟i hem Rasim‟in gözlemlerinden hem de kendi gözünden tanırız. Yani, yazar konuyu farklı bakış açılarından ele alıyor ve bu bakış açılarını karşılaştırıyor. Hikâyenin başlangıcında Raif, Rasim‟in bakış açısından önemsenmeyen, pasif, manasız ve sıkıcı bir insan olarak tanıtılır: Aşk, tutku, güven gibi duygulardan yoksun ve yalnızlığa boyun eğmiş biridir. Rasim önceleri Raif‟e değer vermez, ancak bir gün Raif‟in resim yapmadaki yeteneğini keşfeder ve onu daha yakından tanımak ister. Gelişen olaylar sonucunda Raif, Rasim‟e hayatının yazılı olduğu bir kitap verir ve onu yakmasını ister. Rasim kitabı okumaya başladığında olayları Raif‟in bakış açısından görürüz. O sıkıcı, gereksiz ve duygusuz insanın zamanında yaşadığı yalnızlığı, aşkı, hayal kırıklığını ve pişmanlığı öğrendikçe Rasim kendi ile Raif arasındaki paralellerin farkına varır: Meğer o da bir Raif‟miş! Rasim, Maria ve Raif‟in yaptığı hataların insansı ve bizim de kolayca düşebileceğimiz hatalar olduğunu düşündüm. Ancak, bu hataların etkilerinin çok büyük olduğunu görmek de ilginçti: Raif, Maria‟dan haber alamayınca terk edildiğini düşünüp sevmediği bir kadınla evlendi ve Maria‟nın aslında Raif‟in çocuğunu dünyaya getirirken öldüğünü öğrenince yıkıldı. İnsanların varsayımlar üzerine hareket edip hata yapmaya meyilli olmasını bu hikâyede gördükçe bu hatalara karşı direnç göstermeyi bir görev edindim. Örneğin, bir arkadaşım bana verdiği sözü tutmazsa, onun beni umursamadığını varsaymadan önce sözünü tutmama sebebini öğrenirim; böylelikle Raif‟in yaptığı hatadan kaçınmış olurum. Rasim‟in Raif hakkındaki ilk izlenimlerinin kötü olmasına rağmen hikâyenin sonunda kitabını bir kere daha okuyacak kadar Raif‟e saygı edinmesinden bir ders çıkardım. İnsanları tanıdıkça onların tecrübelerindeki zenginliği ortaya çıkarabileceğimizin farkındalığı beni daha arkadaş canlısı biri yaptı. Kürk Mantolu Madonna‟nın üzerimdeki en büyük etkisi ise bende sorular uyandırmasıdır. Raif‟in hikâyesinin mutlu sona ulaşmaması neyin nerede yanlış gittiğini sorgulamamı sağladı. Raif pişmanlığı sonucunda hayattan soyutlanmış, mutluluğu asla elde edemeyecek biri haline dönüşmüştür. Maria, Raif ve Rasim‟i bir araya yalnızlık duygusu getirmiştir. Yani, duygularımız yaşadığımız hayatı direkt olarak etkilemektedir. Acaba ne kadar pişmanlık duysak da mutluluğu aramamız mı gerekiyor? Hayatımızı kontrol altına almanın yolu duygularımızı kontrol etmekten mi geçiyor? Raif‟in duygularını kontrol edemediğini ve mutluluğu hiçbir zaman aramadığını göz önünde bulundurmak benim bu sorulara vereceğim cevabı etkileyecektir: Bu bakımdan Kürk Mantolu Madonna beni şekillendiren bir tecrübe olmuştur. Referans Ali, Sabahattin. Kürk Mantolu Madonna. İstanbul: Yapı Kredi Yayınları, 2012. Not: Referansı MLA formatında Yaptım. ŞÜKRÜ KIRMAN HAYVANLAŞMIŞ İNSANLAR Sizce günümüzde bir hayvanın, bu bir köpek olabilir, kedi olabilir hiç fark etmez, değeri insanların gözünde ne kadar olabilir, insanların giderek hayvanlaştığını da göz önünde bulundurursak? Bence dünyada öyle insanlar var ki, bunların hayvanlardan hiçbir farkı kalmamış dedirtiyor insana ve sorgulatıyor kendi duruşunu… Peki bir insan bir hayvanı, bir köpeği ne derece sevebilir? Paylaşabilir mi son ekmeğini dayanılmaz açlığına rağmen? Tüm yoksulluğuna rağmen işini kaybedecek kadar, hayatını riske atacak kadar çok değer verebilir mi o hayvana? Günümüzde hayvanlaşmış hatta hayvan diye isimlendirilemeyecek kadar kötüleşmiş insanlar var demiştim, işte Emrah Serbes de Müptezeller eserinin başında bu konuya parmak basıyor. Etrafında neredeyse hiç iyi insan kalmamış karakterin, en yakın dostu köpeğinin zehirlenmesine karşı tutumundan, hatta buna kalkışanların canına kıyacak kadar gözünün döndüğünden sözediyor bize. Evet bu tutumun doğruluğu tartışılabilir fakat ben kendimi karakterin yerine koyduğumda farklı şekilde davranacağımı düşünmüyorum. Çevremde hiç kimse kalmamış, tek ailem dediğim, tek sırdaşım, en sadık dostumun, köpeğimin canına kıyanlardan bunun hesabını sormak isterdim İsmail’in yaptığı gibi. Günümüzdeki insanlardansa hayvanların arkadaşlığını yeğlerim çünkü onların sevgisinin o kadar içten ve o kadar gerçek olduğunu düşünüyorum ki… Yazarın oluşturduğu karakter de insanlardan beklediği sevgiyi, anlayışı, sadakati bulamamış olsa gerek ki en yakın dostu olarak o köpeği bellemiş. Ve her sadık insanın yapacağı gibi en yakın arkadaşının canının hesabını sormak istemiş, o hayvanlaşmış katil insanlardan. Evet, katil diyorum çünkü bir canlının canına kıymak bundan başka bir sözle adlandırılamaz bence, ki bu canlılar bizim için çok değerli iken… Her sokak başında, her çöp konteynırının yanında mutlaka kedi veya köpek görürüz sokaklarda dolaşırken. Kimimiz oturur yanı başına, sevmeye çalışırız o ürkek, insanlardan korkmuş masum arkadaşlarımızı, bazı insanlar da rahatsız olur korkar onlardan, sanki bizden sevgi dışında bir şey istiyorlarmış gibi. İnsanları rahatsız ediyorlar gerekçesiyle birçok sokak hayvanı belediyeler tarafından katlediliyor. Peki onları sokaklarda bırakanlar da biz insanlar değil miyiz? Bir hevesle alıyoruz onları evimize ve hevesimiz geçince salıveriyoruz sokağa… Kimi insan başını okşuyor, sevgi gösteriyor o masum sokak hayvanlara, kimi insan da itip kakıyor, şikâyet ediyor yetkililere; toplatılsın bu hayvanlar sokaklardan diyerek. Kimimizin en yakın dostu olan, tek arkadaşı olan hayvanların canına umarsızca kıymış oluyoruz hem de hiçbir yaptırım olmadan, hiç kimseye hesap vermeden… Ben eylemi gerçekleştirenleri kati olarak nitelendirmekten çekinmiyorum. Şimdi soruyorum size İsmail en yakın dostunun canının hesabını sormasın da ne yapsın? İsmail sırdaşı köpeğinin öldürüldüğünü duyunca bunu yapanların boğazına sarılıyor, sormak istiyor bunun hesabını onlardan… Acaba kaçımız en yakın arkadaşımızı kaybettiğimizde onun hakkını arayıp sorumlularının adalete teslim edilmesi için çabalardık, arkadaşımızın hesabını sorardık? Bence bu insanların sayısı her geçen gün azalıyor ve insan ilişkileri sadece çıkara dayalı ilişkiler olmaya başladı uzun zaman önce. Hayvanlardan tek farkımız olan zekamızı çoğunlukla birbirimize kin beslemek için kullanıyoruz. Ama hayvanların o saf ve temiz sevgi duygusunun ilk günkü gibi kaldığını düşünmüyorum, özellikle de köpeklerin. Köpeklerin benim için gerçekten yeri ayrı ve bence gerçekten çok sadıklar, özellikle şimdi anlatacağım olay bunu doğrular nitelikte; geçenlerde evimizin önünde dolanan bir sokak köpeği gördüm, bir parça yiyecek verdim, o günden sonra o köpek evimizin önünden hiç ayrılmadı, hatta yabancıları evin yakınlarına bile yaklaştırmadı, orayı evi, bizi ailesi belledi, dışarı çıktığımda bir an yanımdan ayrılmadı ve hep benden önde gider, her deliğe, her yol ayrımına bakar, çevreyi kolaçan ederdi. Bence bu sevdiklerini koruma içgüdüsünden geliyor, tıpkı bir zamanlar her insanın sahip olduğu gibi… KAYNAKÇA Serbes, Emrah. Müptezeller. İstanbul: İletişim, 2016. Erkal-1 Fatih Erkal 21301418 Turk 102-58 Vedat Yazıcı 20.04.2015 Açamadan Solan Tomurcuk Ölüm… Sanki gelmek için bu haberi beklemişti ve uğramıştı Raif Efendi’ye. Yıllar boyu insanlara kızmayıp, uğradığı haksızlıklar ve hakaretler karşısında sessiz kalmış Raif Efendi’ye... Uğradığı en büyük haksızlıktan ötürü kendini cezalandırıyormuş gibi davranan Raif Efendi’ye... Ve ölümü yine kendisinin haksız çıkacağı bir ana ertelemiş gibiydi. Yıllar boyu tek kızdığı kişi olan Maria’nın haklılığını, hatta etrafındaki tek haklı insan olduğunu, öğrenmesi ölümü rahatça kucaklayabilmesi için yeterliydi belki. İnsan böyleydi. Haklı olmasını en kuvvetli duygularla arzuladığı insana en büyük haksızlıkları yapardı. O insanın haklı çıkmasının verdiği ümitsizliğin içinde, başka hiçbir şeyin karşılayamayacağı buruk bir sevinç yatardı. Ve belki bu on sene beklemeye değerdi. Yaşanan birkaç ay on senenin kazandıramadığını kazandırabilir, hissettiremediğini hissettirebilirdi. Maria’da öyle dememiş Erkal-2 miydi, geçen zamanın taksimatı insanoğlunun uydurmuş olduğu bir şeydi elbette. Bu yüzden on yılı birkaç ay ile kıyaslamak saçma ve lüzumsuz denebilirdi. Tıpkı her gün rastlanan yüzlerce insanda başka bir insanın varlığını sorgulamak gibi. Bu yalnızca elem verirdi. Hayatta tamamıyla mümkün bir şey yoktu. Maria’yla Raif Efendi’nin o kadar benzemesine rağmen ufak bir farklılığın bir ayrılık oluşturması gibi. İnkârla ikrarın çokça benzediğini, sadece bir harf farklılığını öne sürüp manayı reddeden materyalistler dışında kim söyleyebilirdi? Maria, Raif Efendi’nin ikrarı olduğu kadar, Raif Efendi de uzunca süre Maria’nın inkârı olmuştu. Bir harf nüansı çok da zorlaştırmamıştı elbette, fakat hangi vuslat ayrılığı tamamıyla uzak tutabilirdi ki? Ve ayrılık hep beklenmedik şekilde gelirdi. Mutluluklar beklenilirdi, hatta çoğu zaman olağan bile sayılabilirdi. Fakat Raif Efendi’de bu hiç de böyle değildi, hüznün böylesine sıradanlaşmış şekilde vuku bulduğu birisinde aşkın, sevginin böylesine değer görmesi şaşırılacak şey değildi. Maria’ya duyduğu o müthiş bağlılık, karşı koyamadığı arzu bundan ötürü geliyordu. Onsuz bir hiç olacağı düşüncesine karşı gelememesi bundandı belki de. Düşünülmesi o kadar da zor olmasa gerek, beyaz olmasaydı siyah ne kadar siyah olabilirdi? Hep güneşi gören birine karanlık nasıl anlatılabilirdi? Bir harflik, bir satırlık farklılığın müthiş bir zıtlığa savurduğu iki kişiyi buluşturan şey bu zıtlık değil miydi? Raif Efendi olmadan bir Maria’dan ne kadar söz edilebilirdi? Ve Maria olmadan Raif Efendi ne kadar vardı ki? Bazı şeylere tesadüf demek o muhteşem anlara ne büyük haksızlıktı. Raif Efendi’nin Maria ile karşılaşmasına tesadüf demek ne kadar acı verici olurdu. Kendi dünyasını henüz keşfe çıkmamış olan yüzlerce insanın arasında birbirlerinin dünyasını keşfe çıkmaya cesaret gösteren iki kişinin birbirinden ayrı kalmaya mecbur olması haksızlıktı... Hele bu iki kişinin bu kadar korkak, gerçekle yüzleşmekten kaçan ve sahte gülümsemelerle gerçeğin üstünü örten insanın arasında yalnız olması... Büyük haksızlıktı... Elbette bunların hiçbiri yaşanılanların gerçekliğinden ve değerinden bir şey eksiltmezdi. Erkal-3 Raif Efendi de tıpkı bir resim gibiydi, bir şeyler anlatmak ister gibi bir hali vardı, fakat anlatmak istediği kişiler onu anlamaktan yoksun, anlayanlar ise anlatmak istediğinin muhatabı olmayan kişilerdi. Bunlara tüm varlığıyla inanmışken bunu varlığıyla yıkan kadına nasıl âşık olmazdı? Nasıl ardından sürüklenmez, bu akışa teslim olmazdı? Böylesine kapılmışken bu nehrin akışına, kuruyuşunu nasıl kabullenirdi? Bunun için yıllarca nehre kızarken yağmurun yağmayışını fark ettiğinde elleriyle kuru toprağı deşip nasıl kendini teslim etmezdi? Haksız olmasından ilk defa böylesine müthiş bir mutluluk duymuşken o toprağa nasıl olurdu da kendini ait hissetmezdi? Maria’nın olmadığı bir dünyadan göçmek ise ruhlarının birbiriyle yaşamasının en büyük gerekliliğiydi belki de. Hiçe sayılan bir varlığın ardından ağladı onca kişi, Raif Efendi hiçten kurtulup kendini bulurken... Açamadan solan iki tomurcuk, ölü tohumlarını toprağa atmış ve bedenin taşınmaz ağırlığından sıyrılıp son ümitlerin kıyısı olan ruhlar âlemine ölüm limanından yelken açmışlardı… Yasin Dağ MESELA Düşünün, “İyi ki yapmışım!” dediğiniz şeyler mi; yoksa “Bunu niye yaptım sanki?”dedikleriniz mi daha çok? “Keşke yapmasaydım!” demeyi mi, yoksa “Keşke yapsaydım!” demeyi mi tercih edersiniz?1 İskender Pala İnsan her daim bir sorgulama ve eleştiri içerisindedir. İnsanlar şimdiyi ve geleceği sorgular, eleştirir. Fakat daha çok geçmiş, geçmişte kalan anılar, hatıralar, unutulamayan yaşantılar sorgulanır. Çünkü;her ne kadar insanın bir çeşit hayvan olmasına katılmasam da insan bazı büyük düşünürlere göre bir hayvandır fakat düşünen bir hayvandır. Geçmişi, geleceği, kendisini ve diğer insanları sorgulayan ve eleştiren bir varlıktır insan. Bu özellik diğer varlıkların, canlıların sahip olduğu bir özellik değildir. Sadece insana has bir durumdur bu sorgulama ve eleştirme yeteneği. İskender Pala Mesela adlı hikaye kitabında bu sorgulama işini işler. Bu işi de sadece iki kavrama indirger. İki gayet özet ve bitirici kavramlar: mutlaka ve keşke. Mutlaka, anlayacağınız üzere insanların yaptıklarından dolayı pişman olmadıkları eylemler için kullanılır. Bu tarz eylemler “Yine olsa yine yaparım.” gibi cümlelerleifade edilir. Bu tarz, mutlaka dedirten eylemler herkes için değerlidir. Bunlar aslında bizim güzel anılar, günler, arkadaşlıklar diye bildiğimiz geçmişimizdir. Bizimle kaldıkça bize huzur verirler. Bu, benim olduğu kadar birçok insanın da derdidir ya da düşündüğü bir durumdur herhalde: torunlarına anlatacak hikayelerinin olması, hayatını güzelce yaşadığını gösteren belgeler. İşte mutlakalar bize bunu hediye eder. Geçmiş yaşantımızı özetleyen ikinci bir kavram ise keşke dir. Bazı insanlar, hatta geçmişten ziyade günümüzü düşünecek olursak, bu günün dünyasında çoğu insan mutlakadan çok keşkeyi kullanır geçmişten ve anılardan bahsederken. Bu, insanların pişmanlıklarının olduğunu gösterir. Sürekli keşke diyen bir adamın yüzünde mutlaka diyen bir adamınkinden daha çok kırışıklık ve daha çok yaşlanma belirtisi vardır. Çünkü pişmanlıklar insanı yıpratır. Keşkeler insanın hapsidir. Hapisten kaçılamadığı gibi mahkumiyet de değiştirilemez. Eğer hapse girdiyseniz artık bir mahkumsunuz yani belli bir mekana mahkum bir insan. Keşkeler de bence böyledir. Onları değiştiremeyeceğimiz için ve geçmişe ait oldukları için bizi mahkum ederler. Kitabın ismi ve yazının da başlığı olması hasebiyle mesela deyip bir örnek vermek isterim. Ben küçükken, yaşımı hatırlayamıyorum, uzunca bir yokuşun başındaydı evimiz. O yokuşu hergün inip çıkmak benim için tamamen bir eziyetti. İnerken altı ya da yedi dakika, çıkarken ise neredeyse on beş dakika ömrümden çalardı bu yokuş benim. İlkokulda okuyordum ve mahallede arkadaşlarımla yeni yeni bisiklete binmeyi öğreniyordum. Birçok çocuk gibi önce korktum bu alete binmekten, iki tane yardımcı tekerle başladım işe, sonra attım onları ve iki teker üzerine gitmeye başladım. Bilindiği üzere bisiklet kullanmada kendini geliştiren çocuklar daha da zor ve tehlikeli şeyler denemeye başlarlar. Mesela; bisikletin gidon tutacağından yani direksiyonundan tutmadan bisiklet kullanmaya çalışmak gibi. Zar zor da olsa bunu da öğrendim ve artık mahallede kolaylıkla ve istediğim gibi bisiklet kullanabiliyordum. Fakat muziplik işte bizdeki. Acaba bizim yılların dev gibi yokuşunda bisikletimle ellerimi bırakarak inebilirmiydim? Tahmin edeceğiniz üzere denedim ve yine yıllar sonra anlatmamdan çıkarabileceğiniz kadarıyla başarısız oldum. Bazı arkadaşlarımın beni poh pohlamalarına kanarak denedim bu tehlikeli işi. Aslında başlarda gayet iyi gidiyordu herşey ama neyse ki sonlara doğru oldu bu. Bir anda dengemi kaybettim ve düştüm. Biraz yuvarlandım. Sonra zannedersem çok bir yara almış olamayacağımı düşündüm. Çünkü yerde çok fazla kan yoktu. Fakat insanın bir yerlerini kırınca kanının akmadığını bilmiyordum. Sağ kolumu kırmış sol kolumun kemiğini ise çatlatmıştım. Şimdi keşke diyorum o aptalca hareketi yapmasaydım ve bugün sağ kolum olması gerektiği kadar kuvvetli olabilseydi. Bu keşkem değiştirilemez bir anıdır benim için ve anıların hissettirebileceği iki farklı duygudan birisini yani pişmanlığı bana hissettirir. Mutlakalarımız ve keşkelerimiz bizi biz yapan en önemli şeylerdir. Biz her daim yanı başımızda onları hissederiz ve onlarla yaşarız. Bu yüzden onlara ayrı bir önem verilmeli. İnsanlar bunların farklarına varmalıdır. KAYNAKÇA Pala, İskender. Mesela. İstanbul:Kapı yayınları, 2016. Kitap (3) Berfin Aydın Gönenç Tuzcu TURK 101-21 23 Mart 2015 Çok Anlatı Tek Anlatı İçinde İlk Bilge Karasu anlatısını 14 Şubat 2013 tarihinde Atılım Üniversitesi’nde düzenlenen Dünya Öykü Günü’nde dinlemiştim. Bu kitabın içinden bir anlatı. “Usta Beni Öldürsen E!” isimli öyküydü. İki kişi karşılıklı okumuştu. O kadar etkilenmiştim ki, sadece bir öykü değildi. Emek istiyordu anlamak, bütün haline sokmak için. Kullandığı kelimeler, betimleme şekli çok etkilemişti beni. Okulu ekip gitmeme kesinlikle değmişti. Ancak dersaneyi de kaçırmama neden olacak gibi olması beni endişelendiriyordu. Şanslıydım ki arkadaşımın annesiyle karşılaşmıştım, beni dersaneye bırakmıştı. Yol da ne kadar etkilendiğimi anlattım ona, Sait Faik okuyordum mesela o dönem, kesinlikle ikisi aynı tür olamaz dediğimi hatırlıyorum. Anlatı ve öykü üzerine konuşmuştuk. Sonradan bana “Yengeç’e Övgü”yü göndermişti. Daha çok etkilenmiştim ancak kitabı alıp okuma şansını hiç yakalayamamıştım. O güne dair unutamadığım bir ayrıntı daha var, yaşı bana en yakın insan benden 20 yaş büyüktü ve haliyle ilginç duygular hissediyordum. Belki de bu duygular yüzünden hâlâ bütün ayrıntılarıyla hatırlıyorum o günü. Daha da ilginç olan ise sonraki yıllarda bayağı büyük organizasyonlarla kutlamalar yapılmasına rağmen bir türlü gidemememiş olmam. Kitaba başladığımda çok heyecanlıydım. Sanki yıllardır kendimi sırf bu mutluluğu yaşamak için mahrum bırakmışım. Hep ilk öğrendiğim anlatıya dönmek istedim ama her anlatıdan önce olan kitabın aralarında süren anlatıyı bozmaktan korktuğum için bu düşünceyi uzaklaştırdım. Her şeyi kitaba uygun yapacaktım. Başladım, bayıldım, aşık oldum. Resmen bütün bildiklerimize karşı çıkan bir anlatı biçimi. İnsanların birbirine sen ben yapsak olmaz ama onunki oluyor işte dedikleri türden. Anlatımlar arasında öyle güzel geçiyor ki, daha da güzeli bunu tek bir türde yapmıyor. “Geceden Geceye Arabayı Kaçıran Adam”da karakterin gözünden hissedilenler, yaşanılanlar sayfanın daha içerisine yazılarak yansıtılırken; “Usta Beni Öldürsen E!” bunu çok daha farklı yapıyordu, Çırak’ın cümleleri yarım kalıyordu. Sonradan düşündüm ve üzüldüm; neden artık böyle şeyler yazılmıyor, neden böyle karmaşık yazılar artık edebî yerine yeraltı veya postmodern olarak etiketlenip hepsi aynıymış gibi bakılıyordu yüzlerine? Bütün düşünceleri, insanın içindeki karanlığı, gizli arzuları, belki gereksiz sayılabilecek takıntıları edebiyattan uzaklaştırmak istemeleri ne kadar üzücü. Bir yandan aksine gelişen bir akım var elbette artık yeraltına yeraltı diyemiyoruz çünkü ulaşılabilirliği inanılmaz arttı. Bu ne değiştirdi peki? Ruha işlememiş sonuna kadar gerçekçi hikayeler edebî olarak kabul görürken neden bir ruhu anlatanlar dışarıda kalıyor bir parça karamsar diye? Adeta korkuyoruz kendimizden, içimizdeki karanlıktan. Bir duruma, bir masala tanık oluyorsunuz okurken. Bazen o kadar belirsiz ki gözünüzde tam olarak canlanmıyor ama canlandığında bütün betimlemeler tamamen size ait oluyor. Sadece bu olanağı tanımıyor üstelik, herkesin çıkaracağı ders farklı oluyor, öyle tahmin ediyorum daha doğrusu. Öyle alıştığımız masallardan çıkarılan kıssadan hisselere benzemiyor üstelik, çok derin ve bir o kadar da insani dersler. Birine çok hayran olursanız benliğinizi kaybeder ve ölürsünüz gibi bir dersi her masal anlatamaz. Bunu hiç söylemeden tamamen sizin çıkarmanız gibi bir beklentisi ise neredeyse hiç olmaz klasik öykünün. Olağanüstü o kadar şey var ki anlatılarda. Balıkçıyı seven deniz. Denizi seven balıkçı. Balıkçıyı yutup aralarındaki bağı kuran balık. Sonra yine denize dönen balıkçı. O kadar anlamsız geliyor ki cümleleri anlamaya çalışmadıkça. Bu ögeler “Avından El Alan” adlı anlatıdan. Anlamak için içinde geçen kısaca verilmiş aralara yerleştirilmiş diğer av hikayesine de odaklanmak gerek diye düşünüyorum. Neden avcı avını sever anlamak için gerekiyor bu, öylesine konulmadığına ikna olmaya çalışıyorumdur belki de. Genel olarak sadece şekilsel olarak kullanılan yöntemlerin dışında anlatıların içeriği de göz bebeklerimi büyütüp, kan akışımı hızlandırdı. Bazı kitapların diğer kitaplara bakışımızı büyük ölçüde değiştirdiğine inanıyorum. Benim için de bu kitap kesinlikle öyleydi. Yıllardır ertelemiş olmamın belki de bir nedeni vardı. Bilge Karasu okumaya başlarsam kolay kolay diğer yazılanları beğenmem diye düşündüm muhtemelen. Yani bu fazlasıyla romantik bir düşünce elbette, gerçekliğe bakarsak sadece denk gelmediği aşikar olabilir. Yine de böyle düşünmeyi tercih ediyorum, beni fazla etkileyeceğini bildiğimden kasıtlı olarak erteledim. Bir şeyleri ümit etmeye itiyor beni. Bir şeylerden kaçmamaya, gizlememeye. Hiçbir şeyi gizleyemeyeceğimi düşündürüyor. İçimde bir solucan kıvranıyor. Rahatsız da olmuyorum. Solucanlar dolanmalı beyinde, zorlamalı bazen sınırları. Rüveyda Ceylan TURK102-34 Radyoların Sesiyle Açılan Kafes Kapıları Gözlerinizi kapatın ve kendinizi en özgür hissettiğiniz yerde hayal edin. Sizi bilemem ama benim özgürlük sırrım biraz gece ve bir tutam müzik. Öyle ki, bazı geceler odamın penceresini açarım, hava şartlarına aldırmadan yüzüme çarpan rüzgar eşliğinde notaların ruhumu bestelemesine izin veririm. Bazen ritmin heyecanına kaptırırım kendimi, bazen de hüznü ifade etmek için bir enstrümandan daha iyisi olmadığını düşünürüm. Müzik beni hayatın karmaşasından kısa bir anlığına dahi olsa kurtaran ve zincirlerimi kıran bir araç, pek çoğunuz için de böyle olduğunu düşünüyorum. Haldun Taner'in Küçük Harfli Mutluluklar adını verdiği kitabında kısa öyküler yer alıyor. Bu hikayelerden bir tanesi hayli ilgimi çekti, yazar radyo ile özgürlük kavramını öyle farklı bir pencereden bakarak bağdaştırmış ki okuduğumda şimdilerde evlerimize antika aksesuarlar olmaktan öteye geçemeyen radyolara karşı yeni bir bakış açısı kazandım. İstediğimizde tek bir tuşla çok beğendimiz bir şarkının sesini tüm dünyaya duyurmak istercesine açabildiğimiz, bazen içimizdeki acının çığlıklarını bastırmak için daha yüksek ses ihtiyacımıza cevap veren ya da yalanlarını duymaktan sıkıldığımız bir politikacı konuşmaya başladığı an susturabilme imkanı tanıyan cesur bir aracıdır radyo. Komutlarımıza verdiği anlık dönütlerin yanı sıra, bünyesinde her insanın o an söylemek istediklerini anlatmaya yetecek kadar müzik barındırır. Özgürlük nedir sorusu kişiden kişiye göre farklı farklı cevaplanabilir. Bazıları özgürlüğü yaşadığı yerden uzaklaşmak olarak tanımlar. Belki küçük bir sırt çantası ve uzun yolculuklar özgürlüğün simgesidir bu kişiler için. Kimileri istediğini yapabilmeye özgürlük der. Ailesinin, arkadaşlarının ve sevdiklerinin söylediklerindense, iç sesine göre hareket edebilmek yegâne arzusudur bu kişilerin. Bir diğer kişiye göre özgürlük vazgeçebilmektir, geride bırakabilmektir. Ben ise özgürlüğü kendini anlatabilme becerisi diye tanımlıyorum. Günümüzde iletişim sorunundan yakınan çok sayıda insan var. Fakat iletişim sorunu insanlıkla birlikte doğmuş olacak ki dil ihtiyacı, konuşabilme becerisi, hislerimizi anlatma arzusu yöntemler değişse de hep var olagelmiş. Bir seyahate çıktığınızı düşünün. Çok güzel yerler gördünüz, bir sürü yeni insanla ve farklı kültürlerle tanıştınız ve içinizdeki yolculukla özgürleşme arzusunu yerine getirdiğinize inandığınızı varsayalım. Şimdi ise ne hissettiğinizi, neler düşündüğünüzü, tecrübelerinizi veya hayallerinizi anlatamadığınızı düşünün. Kendinizle fazlaca baş başa kaldığınızı ve içinizde dolup taşan anlatma hissinin karşılık bulamadığını fark edeceksiniz. Gerçekten özgür müsünüz? Müziği insan ruhuna gıda yapan, notaların kâinatın ortak alfabesi oluşu ve kelimelerin yetersiz kalıp elimizi kolumuzu bağladığında kalplerimizden geçenleri anlatabiliyor oluşudur. Her duygumuzu renk, dil, din, ırk farkı gözetmeden her insana, hayvanlara ve hatta doğaya karşı ifade edebildiğimiz bir iletişim köprüsüne en çok yakışan isim bence de özgürlük olacaktır. Söyleyeceğiniz ya da duyacağınız hiçbir kelime bir neyin iniltisinden daha hüzünlü olamaz. Bir gitarın tınısındaki enerjiyi yansıtmaya yetmez hiçbir ses tonu. Keman tellerinden kalbe uzanan huzur bazen bir tebessümden daha etkilidir. Bir isyanı haykıran baterinin anlattıkları, hiçbir gösteriyle anlatılamaz kimi zaman. Hareketsiz kalmanın mümkün olmadığı kemençe sesi, burnunuza orman kokusunu getirebilen tulum ve söyledikleri hangi cümlelerle anlatılabilir ki? Konuşma becerimizin yoksunluğundan, yazı yazamıyor oluşumuzdan, mimiklerimizin ve beden dilimizin eksik kaldığından şikayet etmek ve bunları "Beni kimse anlamıyor!" isyanına bahane olarak göstermek müzikle birlikte yok oluyor. Notalar doğumumuzdan itibaren her birimizin bildiği bir alfabe esasında. Hissettiklerinizi bir enstrümanla, dinlediğiniz bir şarkıyı başkalarıyla paylaşarak veya sadece içinizden gelen o sesi mırıldanarak anlatabilirsiniz. Sizi temin ederim, kafesinizin kapısını açacak o sesi bulduğunuzda hiç hissetmediğiniz kadar özgür hissedeceksiniz. Kaynakça Taner, Haldun. (2016). Küçük Harfli Mutluluklar. İstanbul: Yapı Kredi Yayınları. Fatih Atalı 21101912 TURK102-8 09.12.2014 Kitap 6 Laplace Şeytanı 1970 yılında Amerika’da doğan Adam Fawer, 2005 yılında ilk romanı Olasılıksız ve 2008 yılında da ikinci kitabı olan Empati yayımlanmıştır. Olasılıksız isimli romanı büyük beğeni almış ve 2006 yılında en iyi ilk roman dalında ödül kazanmıştır. Kitap okumayı hobi olarak edinmemiş insanların bile tek solukta okuyabileceği sürükleyicilikte bir kitap olan Olasılıksız, her iyi kitabın yaptığı gibi okuru kurgunun içine hapsedip olasılıklar dünyasına sürüklemektedir. Herkesin bildiği gibi hiçbir insan geleceği göremez ve bilemez. Ancak insanlar olası durumları belirleyerek hangi olasılığın daha yüksek olduğunu, sonucu etkileyecek tüm etkenleri göz önünde bulundurularak belirleyebilirler. Fransız Matematikçi Laplace‘e göre Olasılık Kuramı asla yanılmaz. Yani atılan bir paranın yazı ya da tura gelme olasılığını ortamın değişkenleri belirlemektedir. Bir paranın atılıp yazı veya tura geleceğini ortamın şartlarını göz önünde bulundurarak yere düşmeden hangisinin olasılığının daha fazla olacağını hesaplayabilecek kadar gelişmiş yapıda bir beyne sahip olan romandaki karakter David Caine, bir Laplace şeytanıdır. David Caine, bütün değişkenleri en hızlı şekilde değerlendirip en yüksek olasılıklı durumu belirleyebilmektedir. Ayrıca vermiş olacağı kararlarla geleceği bir açıdan tahmin bile etmiş hatta bir kelebek etkisi bile oluşturabileceğini fark etmiştir. Her ne kadar gerçek hayatta imkânlı gibi gözükmese de, olaylardaki bütün değişkenleri belirleyip kısa bir zaman diliminde hesaplayabilecek bir kişi, ya dünyadaki en şanslı insan olarak nitelendirilecektir ya da belli bir zaman sonra bu kişinin özel güçleri olduğuna inanılacaktır. Kuşkusuz romanın dönüm noktası David Caine’in epilepsi hastalığının etkisini göstermeye başlamasıdır. Bir başka deyişle, David Caine’in Laplace şeytanı özelliğini kazanmasıdır. Bu nokta onun hayatını tepe taklak yaptığı gibi kitabın fikir örgüsünü de baştanbaşa değiştirmektedir. Birbirinin zıttı gibi gözüken kavramların nasıl birbiriyle harmoni içinde kaynaşabildiğini yansıtmaktadır. Önceden akıl, mantık, olasılık yöntemleriyle hareket eden kitap kahramanı ruhla, inançla ya da başka bir deyişle olasılıksızlıkla tanışmaktadır ve hayatına giren bu yeni kavramlar eskilerinin yerine almaya çalışmamış, onlarla bütünleşerek David Caine’e yardımcı olmuştur. Aslında birbirine zıt gibi gözüken bu olgular bir bütün olmuştur. Bu bütünleşmeyi de Schrödinger'in kedisi isimli ünlü bir fikirsel deneyle desteklemeye çalışmıştır. Kısaca bu deneyi özetlemek gerekirse, kapalı bir kutuya kedi ve yüzde elli ihtimalle etkinleşecek öldürücü bir madde koyulur. İçeriden gözlemlendiğinde kedi ya ölüdür ya da canlıdır. Ama dışarıdaki bir gözlemci için kedi hem ölü hem de canlıdır. Yaşam ve ölüm aynı anda bir yerde bulunmaktadır. Aynı beyin ve kalbin; akıl ve inancın aynı anda bulunabilmesi gibi. Bu açıdan bakıldığında kitap çok ünlü bir uzak doğu felsefesinin günümüze yansımış şeklidir. Yin ve Yang felsefesi her şeyin iki kutuplu olduğunu ve bu karşıt kutupların birbirlerini barındırdıkları savunur. Her şey iki kutuplu olduğu için bir parça, karşıtı olmadan var olamaz. Ölüm olmadan hayat olmaz, ışık olmadan gölge olmaz. Aynı şekilde kitap doğrultusunda düşünürsek ruh olmadan akıl olmaz. Kökeni çok eskilere dayanan bu felsefi düşünce, Olasılıksız kitabında, belki de insanların en çok ihtiyacı olduğu anda, 21. yüzyılda karşımıza çıkıyor. Sonuç olarak, bu roman yalnızca iyi kurgusu ile değil, okuyucuya hayata karşı alternatif bir bakış açısı da sunmasıyla da türünün en iyilerinden birisi olarak gösterilebilir. Ayrıca, birbirinin zıttı gibi gözüken kavramlar, herhangi birisinin yokluğunda hiçbir anlam taşımamaktadır. Kısacası bu kavramlar birbirlerini adeta tamamlamaktadır. (A)Sosyal Medya Naz Kaplan Sosyallik kelimesi aklımda hep toplum, paylaşım, bireyler arasındak ilişki ve bunlarla ilgili kavramları çağtıştırır. Toplum olmak; bu toplumda sosyal bir ilişkimiz olması; başka bir bireyle karşılıklı bir şeyler paylaşmak, bir iletişim içerisinde olmak… Bunlar aslında baktığımızda sosyalliğin bizim hayatımızdaki karşılıkları. Gün geçtikçe, iletişim olanaklarının artmasıyla, insanların sosyal hayatı yaşama biçimleri de çeşitlenmeye başladı. Son zamanlarda, bu biçimlerden en gözdesiyse medya kaynaklı bir sistem oldu. Birbirini hiç görmemiş iki insanın birbirine arkadaş demesini sağlayan bu sisteme, sosyal medya ismi verildi. Fakat ben, bu sisteme sosyal medya denmesini hep ironik bulmuşumdur. Konuştuğu kişinin yüzüne bir kere bile bakmamış bir insanın, bir başkasıyla internet üzerinden bir şey “paylaşmasına” ilişki denmesinin ve insanların sosyalliği bu şekilde yaşamalarının sosyalliğin tam zıttı olduğunu ve hem bireyleri, onların kişiliklerini ve sosyal hayatlarını hem de toplum yapısını büyük oranda zedelediğini düşünüyorum. Öncelikle bu konu hakkında bir anımı paylaşmak isterim. Geçtiğimiz hafta annemin arkadaşının iki çocuğu birkaç günlüğüne misafirimiz oldu. O birkaç gün, günümüz çocuklarının sosyal medyaya ne kadar bağımlı olduklarını ve bunun kişiliklerini nasıl etkileyip şekillendirdiğini yakından gözlemleme şansı buldum. Sosyal medya çağının ortasında doğmuş, bu algılarla büyümüş, hayatları internetle bütünleşmiş bu çocukları gözlemlerken, ne yazık ki beni çok üzen birkaç sahneye şahit oldum. Bu sahnelerden birisi, bir akşam hep beraber dışarı çıktığımızdaydı. Annemin beni küçükken hep götürdüğü çok güzel ve mütevazı bir park vardı. Oraya gidelim, çocuklar da eğlenir diye düşündük. Fakat o parka vardığımızda çocukların ilk sorduğu şey internet bağlantısı olup olmadığıydı. Yandaki kafeden gidip internet şifresini öğrendiler ve parktaki banklara oturup bütün akşam kafalarını telefonlarından kaldırmadılar. “Beğenmediniz mi parkı çocuklar, neden oturuyorsunuz kenarda” diye sorduğumuzdaysa; biri arkadaşlarıyla konuştuğunu, diğeriyse sosyal medya sitelerinden birisinde dolaştığını söyledi. Sosyal medya tarafından ellerindeki telefonlara öyle hapsolmuş gördüm ki onları, aklıma geçen gün gördüğüm bir karikatür geldi. https://www.google.com.tr/search?q=asosyal+gen%C3%A7lik&espv=2&source=lnms&tbm=isch&sa=X&ved=0ahUKEwibze2o-arTAhVRL1AKHXsyApgQ_AUIBigB&biw=1920&bih=925#tbm=isch&q=teknoloji+ba%C4%9F%C4%B1ml%C4%B1l%C4%B1%C4%9F%C4%B1+karikat%C3%BCr&imgrc=87_c3extnmpcZM: Bu akşamdan sonra eve döndüğümde, içinde yaşadığımız sosyal medyanın aslında bizi nasıl asosyalleştirdiğini düşünmeye başladım. Biz küçükken parka gidince yerimizde duramaz, yorgunluktan bayılana kadar parkta o salıncak senin, bu kaydırak benim koştururduk. Çünkü o zamanlar teknoloji, sosyal medya ve araçları