takıma fanatik bir şekilde bağlanmak ya da daha basitinden herhangi bir insana körü körüne bağlılık gibi şeyler oldukça tehlikelidir. Tarihte farklı görüşlerdeki insanların (her farklı görüşteki insan da kendi görüşünün yüzde yüz doğru olduğuna inanmakta) karşı karşıya gelmesiyle dökülen kanların haddi hesabı yoktur. Renklerin yasaklanmasının sebebi ise temelinde nefret ve kıskançlığı barındıran davranışları yok etmektir. Eğer karşımızdaki kişinin teninin, gözlerinin veya saçlarının rengini göremezsek, ırkçılık ve kıskançlık cinayetlerinin önüne geçmiş oluruz. Burada da aslında doğru bir gözlem vardır çünkü insanoğlu sahip olmadığı en küçük şeyi bile kıskanmaya çok Zeynep Cengiz meyillidir. Örnek olarak karşısındakinin doğal saç rengi olan kırmızıyı kıskanıp gözü dönen ve karşısındakini yaralayan biri verilebilir. Aslında kendisine hiçbir zararı olmadığı halde sadece yaratılış bakımından sahip olduğu özellikleri kıskandığı için karşısındakini incitmiştir. Ancak burada sorulması gereken asıl soru, bu ayrımı yok etmek için renksiz bir dünya oluşturmanın ve birbirinin tıpatıp aynısı olan beyaz noktalar yaratmanın mantıklı olup olmadığıdır. Ütopya kavramının çıkarılmasındaki amaç mükemmel dünyanın ve kusursuz toplum düzenin oluşturulması olmakla birlikte aslında pratikte bu amacın tam tersi sonuçlar doğurduğu gözükmektedir. İnsanın duygularını aksiyona dökmesiyle birlikte ortaya çıkan tabloyu bir hata olarak gören ve bu nedenle duyguları denklemden silen bu sistem, duyguları silerken aynı zamanda insanı insan yapan özellikleri ve temel özgürlükleri de kısıtlar. Yani aslında mükemmeli oluşturma yolunda giderken mevcut düzenden daha da kötü, baskıcı bir düzen ortaya çıkarırız. Temelde her ütopya aynı zamanda bir distopyadır. En güzeli ve en doğruyu yaratmanın mümkün olmadığını, insanın var olduğu her yerde bazı hataların da doğal olarak meydana geleceğini kabullenerek belki de farklı bir mükemmel tanımına yönelmeli ve bütün farklılıklarımızla ve eksikliklerimizle kendimizi kabullenmeliyiz. GÜLCE ELİF ATABEY 21501652 TUHAFLIK BENİM İÇİMDE NE TUHAF Bir kitap nasıl çeker insanı kendine, raflarda yüzlerce kitap dururken neden biri göz kırpıverir bilemem. Kuvvetle muhtemel ki bundan benim gibi birçok okuma sevdalısı da mustariptir. Şöyle bir alırsınız kitabı elinize önce. Kapakları hoştur elbet kitapların, kokuları ayrı cezbeder. Bunlar hep yayınevlerinin oyunudur okurlara. Ama bu şiir kitabında beni bir anda saran ve sarsarcasına etkileyen arka kapağındaki şu dizeler oldu belki de: “ Ne tuhaf ömrümün sonuna kadar/Kelimelerle yaşamam/Ağaçtan çok ağaç sözünü/Denizden çok deniz sözünü sevmem/Halbuki bir sabah erken uyanınca/ Balkona çıkmak da güzel “ Sabahattin Kudret Aksal... Gazoz Ağacı isimli öykü kitabını okurken “tuhaf” bulduğum bu adam kendi tuhaflığından söz ediyordu, bunun farkındaydı. Dizeleri okurken içimde tuhaf bir acı hissettim. Adeta bir kendimi sorgulama sürecine girmiştim. Düşündüm... Aşk gerçektir. Tuhaftır ki Fuzuli’nin Mecnun’uyla Leyla’sınınkinden daha ölümsüz aşk yoktur. Tarih yapılır. Tuhaftır ki yazılmayana tarih denilmemiştir. Sabah erken kalkınca balkona çıksak da bu ancak yazarın özgün üslubuyla tekleşir. Hayatın gerçekliklerini yeniden var eder sözler. Ben de nesneden çok onun sözünü sevdim sanıyorum. Dostoyevski’yle Moskova sokaklarında gezmenin tadını, İstanbul’u Orhan Veli’yle dinlemenin hazzını tatmışım bir kere. Ne tuhaf, tuhaflık benim içimdeymiş. Ben tuhaflık içinde. Tuhaflıktan kurtulmak için, gerçeklerin denizine açılıyorum. DER Kİ SİZE Hayatın gerçekliklerinden bahsetmişken bir şiir daha çarpıyor gözüme; süssüz, abartısız hayatın en büyük gerçeği olan ölümün anlatıldığı dizeleriyle insanın içini ürperten türden bu kez. Şu dizelerle başlıyor şiir; “Der ki size bir gün ölüm/ Boşuna kardeşim bunca çalım /Düşünürsünüz, nereye/ Savrulacak bunca külüm” Bu da bana uzun zamandır zihnimde evirip çevirdiğim düşünceleri anımsattı. Ölüm, yüzyılların gizi... Herkese aynı cezayı veren adil hükümdar... Kimine göre vahşet, kimine göre vuslat...Gecenin gündüzü anlamlı kılması gibi hayatı değerli kılan, ölüm. Buna rağmen yüzyıllardır hor görülmüş, bir türlü benimsenememiştir ölüm. Ölüm hakkında düşündükçe onu kabullendiğimi ve hayatı daha basit yaşadığımı fark ettim. Umudum kaygılarımı, sevgim öfkelerimi azalttı. İnsanlar ölümden korkmadığında hayat daha anlamlı oluyor. Cahit Sıtkı gibi ölümden ürkmek yerine Yunus Emre gibi ölümü doğal döngü olarak görmeli. İnsanlar ölmeseydi, dünya çok da çekilir bir yer olmazdı değil mi? Hâşâ, niyetim rahmetli annenizi yargılamak değil yahut yeri bir türlü dolmayan eşinizi. Gayem gerçekliklere yaklaşmak bir adım daha. Yalnız ölüm sözünü değil, ölümü bile sevebilmek. YAŞAMAK Ölümün doğallığını kabullendikten ve onu ailemizin yaramaz çocuğu gibi sevdikten sonraki aşama basit yaşamayı öğrenmektir zannımca. Herkes yaşamakla ilgili sözler söyler kendince, basit yaşamayı kaçırırlar. Bu fikirler dimağımda gezinip sözcüklerini bulmayı beklerken kitabın ilerleyen sayfalarında onlarlakarşılaşınca şaşkınlığıma hakim olamadım. Sabahattin K. Aksal yine kendine has, kah bilmiş kah umursamaz üslubuyla anlatıveriyordu bir çırpıda: “...Dünya değişmedi kaç bin yıl/ Önce de böyleydi. Mavilik/ Yine çiğdi, göz alıyordu...”Neden illa maviye bir anlam yükler ki insanoğlu? Yolcusu olduğumuz yolda bir han değil midir bu sevgili Dünya? Yaşa! Sadece yaşa gitsin. Gevşe! Nedir bu kibrin, dost? Öyle yaşamak istiyorum ki yaşamla ölüm bir olsun, iyiyle kötü, varla yok...Yaşamı karmaşıklaştırdıkça mutluluk küsmesin bana. Cezalandırmasın kendince, çalsın hep kapımı. Tezatları kabul edeceğim, “insan” olduğumu kabul edeceğim. İnanıyorum ki gerçekliğe döneceğim. Tuhaflıktan çıkabilirim, tuhaflık benim içimde sonsuza dek yaşasa da. BUSE İLAYDA ÖZ UÇAN BALONLAR Daha önce hiç bir şeyi sevdin mi? Yumuşacık battaniyenin altında sıcak bir kahveyi yudumlarken camdaki damlalara bakıp "Yağmuru çok severim." diyorsun ya mesela, hiç yağmuru altında ıslanırken sevdin mi? "Hayvanları çok severim." de diyorsun belki. Hiç kabuğu kırılmış bir salyangoz gördüğünde gözlerin dolacak kadar sevdin mi hayvanları? En son ne zaman manzarasına bayıldığın evinin önündeki ormana yürüyüşe gittin? Odanda yapayalnızken tüm ışıkları kapatıp dans edebilecek kadar seviyor musun dans etmeyi? Ya da gece yatağa yattığında kurduğun binlerce hayal arasına küçük bir çocuğun gülümsemesini sıkıştıracak kadar seviyor musun çocukları? Koşarak yaşadığı hayatında, diğer her şeyi olduğu gibi sevmeyi de ayaküstü yapıyor insan. Günlük hedeflerinin arasında kalan boş zamanlarında, aslında tamamen bencil bir içgüdüyle sevme/sevilme ihtiyacını karşılamak ve böylece daha standart hissedebilmek için birtakım şeylere değer verme gereksinimi duyuyor. Bu yüzden ihtiyaçların boyunduruğuna girmeyi henüz öğrenememiş olan çocuklar bir şeyi tüm benlikleriyle şuursuzca sevebilirken, yetişkinler sevdiğini sandığı o anlarda bile kaybetmeye karşı hazırlık yapıyor beyinlerinde. Bu hazırlıklı olma durumunun doğruluğundan şüphe bile duymayan insan, çocukların "şuursuz" hâllerinden kurtulmaları için elinden geleni yapıyor ve başarılı oluyor da. Daha küçücük bedeninde, hayranlıkla ışıldayan gözleriyle uçan balonları gösterirken kolundan çekiştirerek götürdüğünüz o çocuk, sevmeye vakit bulamıyor şimdilerde. Kimileri onun kalpsiz olduğunu düşünüyor kimileriyse duygularını belli edemediğini. Kimileri de sevmeyi bir türlü öğrenemediğini söylüyor. Oysa bilmiyorlar ki o çocuktan sonra hiç o kadar sevmedi uçan balonları kimse. Şimdilerde tüm bu hızlı ve yoğun hayatının arasında elbette (!) sevgiye vakit ayıramayan o çocuk, hiç de azımsanamayacak bir zamanını nefret etmekle geçirebiliyor oysaki. Bir gün trafikte kavga ederken görüyoruz onu, başka bir gün çok sevdiği eşini bıçaklarken, sonraki gün ise savunmasız bir hayvana işkence ederken… Sorduklarındaysa belli sebepler sıralıyor bu akıl almaz vahşiliklerine. "Hak etti." diyor kimi zaman, kimi zaman da daha önceden uyardığını söylüyor. Belli ki o çok yoğun hayatının arasında kendi yargı mekanizmasını yaratabilecek kadar önemsiyor bu "adalet" duygusunu. Ancak ne ilginçtir ki sevdiğini düşündüğü şeyleri aslında hiç sevmemiş olan insan, nefretle zarar verdiğini düşündüğü şeylerden çok kendisi acı çekiyor. Bazen 21. yüzyıla nefret çağı dediklerinde keşke karşı çıkabilsem diyorum. Keşke tüm bunlar uydurma desem, yalanlasam, inkâr etsem… Keşke her canlı özgürce yaşayabiliyor desem dünyada. Keşke hayvanlar acı çekmiyor, kadınlar şiddet görmüyor, çocuklar ağlamıyor, evlerine gitmek için otobüs durağında bekleyen masum insanlar bir patlamada ölmüyor desem. Ancak bunları söylemek için her ağzımı açışımda yeni bir katliam dinliyorum son dakika haberlerinde. Yeniden telefonum çalıyor, bir kâbus kadar kötüyken iyiyim diyorum her arayana. Biraz zaman, çokça gözyaşı, birkaç sayı, birkaç açıklama… Ve yeni bir gün, yeni hedefler yeni koşturmacalar… Yeni dilekler, yeni umutlar, yeni hayaller… Bugün ben dünyadan yeniden çocukluğumdaki gibi sevebilmeyi istedim. Güneşi denizin üstündeki yansımalarının beni büyülediği zamanlardaki gibi sevmek… Rüzgârı uçmayı yeni öğrenen bir martı kadar sevmek… Kendinden bir parça koparmaya korkmadan sevmekten bahsediyorum. Hiçbir yere yetişmeden, hiçbir sınır koymadan sevmek… "Bir sevgiyi anlamak, bir yaşam harcamaktır… Harcayacaksın! " demiş ya Özdemir Asaf, bir yaşam harcamaktan korkmadan sevmek istedim. Belki o zaman bu kâbus dolu karanlık dünya benim için aydınlanırdı birkaç dakikalığına. Ve belki o zaman bir çocuk kadar masum, uçan balonlar kadar renkli ve özgür olurdu dünya. Aynı Manzara, Ayrı Hayaller Çıkın sokağa, karşınıza gelen herkesi durdurun bir-iki dakikalığına ve sorun; “En büyük hayaliniz nedir?” diye. Yaşı kırk elli arası, emekliliğinden gün alan büyüklerimize sorun mesela; “sabah sekiz akşam beş” ilkesiyle hayatını sürdüren gri şehrin gri memurlarına sorun mesela; dışarıdan bakıldığında çok fiyakalı gözüken kendi işinin sahibi olan takım elbise mağdurlarına sorun ya da; bence siz gidin hayat bilgisi dersinin fizik kimya biyoloji diye ayrılmasıyla hayatları sarsılan kardeşlerime sorun en iyisi. Ben size küçük bir sır vereyim; kime sorarsanız sorun cümleler, anlatım, öykü ne kadar değişirse değişsin herkesin hayalinde yer alan başrol oyuncusu asla değişmez, denizdir o. Yaşlar, hayatlar, karakterler ne kadar farklı olursa olsun hayallerimizde ortak olan yegâne şeydir, deniz. Deniz hep aynı denizdir ama çevresine koyduklarımız bambaşkadır. Klişe olarak bakılır artık hayalini anlatanlara. “Bırakacağım buraları, emekliliğim gelsin yerleşeceğim bir sahil kasabasına, alacağım denize karşı bir ev, çıkacağım balığıma toplayacağım mezgitimi barbunumu yakacağım her akşam mangalımı” ne zaman böyle bir hikâye duyarsanız hemen arkasından dinleyen kişinin iki dudağı arasında çıkacak cümle hiç şaşmaz. Yüzünü buruşturur tatmin olmamıştır çünkü hafiften kaşlarını çatar ve der ki “Sen de mi?” Bir başka senaryomuz olsun mesela… “Tatilde ne yapacaksın? “ sorusuna “Denizden hiç çıkmayacağım” cevabını veren bir çocuğun suratına bakılır ve alaycı bir gülümseme ile hayali klişe bulunur. Ne yazık ki ben bunu anlamakta güçlük çekiyorum efendim, söyleyin bana… Bir hayal nasıl klişe olabilir ki? Deniz aynı olsa bile denizin hissettirdikleri de aynı olabilir mi? Olamaz. Eğer yedi milyar farklı insan varsa yeryüzünde, yedi milyar farklı hayat vardır, yedi milyar farklı düşünce ve yedi milyar farklı hayal… Deniz tutkudur kimisi için, deniz huzurdur, deniz mutluluktur, deniz aşktır, deniz sevgilidir deniz milyonlarca farklı sıfattır. Deniz aynı gözükse bile bambaşkadır, farklıdır; balık farklıdır; kayık farklıdır; kum farklıdır. Bu yüzdendir denizin büyüklüğü; içine milyarlarca hayali aldığından gelir derinliği. Bu dünyanın en büyük gücü dörtte üçünün sahibi denizler bile kabul ediyorsa herkesin hayalini, kusura bakmayın kimse o hayali klişe bulamaz, kimse o hayali küçümseyemez. Ne kadar kendimize itiraf edemesek bile, ne kadar içimizde öyle olanlara gülenler olsa bile, ister negatif olun ister pozitif olun ister gerçekçi olun hepimiz birer hayalperestiz. Her birimiz hayallerimiz için yaşıyoruz, katlanıyoruz dertlerimize, sıkıntılarımıza, sorunlarımıza. Eğer birileri emekliliği için gün sayıyorsa bilin hayalleri içindir, eğer biri her gün sabah sekizden akşam beşe kadar çalışıyorsa gri bulutların altında bilin hayalleri içindir eğer biri takıyorsa kravatını her gün dinliyorsa birileri fiziği kimyayı biyolojiyi sekiz saat bilin hayalleri için. Nasıl deniz olmadan dünya olmazsa hayalsiz insanlar da aynı derece olmaz. Bizi biz yapan şeylerdir kurduğumuz, uğruna yaşadığımız hayaller. Güzel demiş William James; “ Eğer birinin ruhunu görmek istiyorsan, ona hayallerini sor” Sözün özü siz siz olun hayal kurmaktan asla vazgeçmeyin. Hayalleriniz için yaşayın, onların gerçekleşmesini görmek için katlanın tüm sıkıntılarınıza, dertlerinize, sorunlarınıza. Gerçekleşmiyor mu, asla pes etmeyin; üzülmeyin. Bazı hayaller vardır hayalken bile güzel olan. Kırarlar diye hayal kurmaktan vazgeçilmezmiş. Valla ben söylemedim, İlhan Berk söylemiş. Madem bu kadar okudunuz dinlemeniz temennisiyle size son bir tavsiye vereyim. Hayallerinizden denizi, kayığı, kumu asla ama asla eksik etmeyin, çünkü deniz ki en çok yakışandır hayale, denizdir hayallerde daha güzel çıkan fotoğraflarda çıktığından… Varlıktan Yokluğa Esen Rüzgâr Varlık ve yokluk... Ne kadar birbirlerinden uzak ve aynı zamanda ne kadar birbirlerinin tam da ortasında yer alan kavramlar değil mi? Kavram demek belki biraz fazla bilimsel oldu. Hayatımızın düz bir zeminde ilerlemesini sağlayan en sağlam parçaları ikisi de. Biri olmadan diğeri yok. Öylesine iç içe ve aynı zamanda öylesine ayrıksı... Hayattaki her şeyin zıttıyla var olduğunun belki de en temel tecellisi bu varlık- yokluk ikilisi. Çoğu akşamüstü düşünmelere itiyor insanı. Daha derin olanları ise bu ikisinin birbirine dönüştüğünde yaşıyoruz. Yani hayatımızdaki bir özne varken yok olduğunda veya bir nesne yokken var olduğunda. Bu mevzu şahsıma çoğu zaman sübjektif gelse de yani varlığın ancak diğer varlıklar nezdinde var olabildiğini düşünmeye eğilim göstersem de bu düşünce sistemi bazı yoklukları ne yazık ki aşamıyor. Yokluğa dönüşenin varlığını unutamıyor insan ve yokluğun anlamsız gerçekliği insanın canını yakıveriyor ince ince. Akşamüstü vakitleri bu sebeple önemlidir zaten. Güneş’in varlıktan yokluğa dönüşmesi vaktinden daha iyi bir ân bulunabilir mi bu sızı için? İşte böyle bir akşamüstünde rüzgâr yeşilliklerin arasından süzülerek kulaklarıma çalınırken kapağını araladım çokça sevdiğim bir yazar olan Zweig’in daha önce okumadığım “Bir Çöküşün Öyküsü” isimli uzun öyküsünün. Elbette işin bu aşamasında elimde varlık- yokluk düğümünün en arapsaçı olmuş hikayelerinden birini tuttuğumun farkında değildim. Sayfalar sayfaları kovaladıkça Madam Prie varlığın gökkuşaklı görkeminden yokluğun sessiz kuyularına sürüklendi. Bu gerçekten de bir çöküşün öyküsüydü fakat benim tarafımdan bakıldığında şaşırtıcı bir etki uyandırmamıştı. Evet, bana kalırsa bu öykü hayatta herkesin başına gelen bu sürüklenmeyi veya bazıları için yolculuğu tüm psikolojik ve görsel detaylarıyla okuyucuya aktarmaktaydı. Düşündüm ve sanki kim olsa Madam Prie’nin yaptığını yapar gibi hissettim. İşte yine başa dönmüş oldum böylelikle. Varlık yokluğu doğurdu ve bugünler de zaten hâlihazırdaki yokluklardan var olmuştu. Bir prenses olarak sarayda emrinde olan insanlar ve imkânlarla varlığının doruklarına ulaşan ve durumun tadını çıkaran Madam Prie, sürgün edildiği köyde tüm ilginin üzerinden çekilmesiyle yokluğa doğru sürükleniyor. Varlığını inşa ettiği temeller sarsılmaktan öte yok olduğunda güzeller güzeli, bir dediği iki olmayan prenses bir köylü çocuğa lafını geçiremez oluyor. Prensesin yalnızlığı son raddeye doğru ilerlerken son nefesinde dahi varlığını yeniden inşa etme arzusu ise içerisinde bulunduğu çaresizliği tüm hatlarıyla resmediyor. Kitabın sonunda ne yazık ki Madam Prie, yokluğunun rüzgârında savrulmaya doğru kendini bırakmışken yokken yok olmanın sarsıcılığıyla boşlukta gözden kayboluyor. Güneş yokluğa bürünmüş, gün geceye dönmüşken kucağımda Madam Prie’nin mutsuz ve yalnız yokluğuyla bir başıma kalıyorum. Kulaklarımda bir soru yankılanmaya başlıyor. Sahi, sonsuza kadar var olmanın bir yolu var mı? Belli ki Madam Prie bu yolu çok istemesine rağmen bulamadı ancak bunun sebebi imkânsızlığı mıdır emin olamıyorum. Kitabın ilk sayfasından itibaren saygıdeğer prensesle ilgili yolunda gitmeyen bir şeyler olduğunu sezebiliyor insan. Yaşananlara şöyle bir tepeden baktığımda beni hoşnut etmeyen şeyi buluyorum çabucak. Madam Prie’nin yaptığı asıl hata da bu galiba: Varlığının temelini maddi şeyler üzerine kurmak. Ve bir gün kralın kararı ile tüm o materyal güç elinden alındığında saygıdeğer prensesin varlığı da yokluğa doğru giden acı dolu yolculuğuna çıkmaya başlıyor. Öyleyse diyebiliriz ki kişi bu dünyada kendini bilmeye başladığı ândan itibaren varlığını sarsılmaz veya sarsılması güç, herhangi birinin insafına bağlı olmayan değerler üzerine kurmalıdır. Bu fikrin doğruluğundan yana hiçbir şüphem yok ancak bu çözüm sonsuz varlığı insana verebilir mi işte bunu bilmiyorum. Çünkü bu ölüm gerçeğini varlık kümesine mi yokluk kümesine mi koyduğumuza göre değişecektir. KURMACA DÜNYA İÇİNDE OKUR Bir rüya görür dururum senelerden beri. Elimde sert kapaklı eski bir kitap; bir tren istasyonunda, önümden vagonlar ardı sıra geçerken bir bankta oturmuş kelimeler arasında gezerim. Ne başka bir ses, ne de bir siluet… O bankta bir başıma oturmuş kimi ya da hangi yolun yolcusu olan treni beklerim, bu suskun rüyamın bir başı ve bir sonu var mıdır, bilmem. Dimağımda kalan yalnızca bir ânı simgeleyen bu resimdir. Ne vakit ki Basit Bir Es’i elime alıp arka kapağındaki yazıyı okudum, sanki kendimi o rüyada buldum. Ben kitabı okunan bir yazar değildim ama “bu sahne başka bir yazar tarafından benim için yazılmıştı” (7). Basit Bir Es’i okurken, kitap okuyan yolcuda kendimi bulduğumu düşündüm önce. Çünkü birçok yerde -bir tren, bir tramvay, bir vapur, bir otobüs ya da bir bankta- kitap okurken kendimi kaptırmış, hatta belki aynı kitabı daha önce okumuş ve bana onun hakkında bir şeyler mırıldanmak isteyen gözleri fark etmemiştim kim bilir kaç kez. Evet, trende kitap okuyan bu kişi benden başkası olamazdı. Kitap okuyan yolcunun “20’li yaşların ilk yarısında, delikanlılık çağından yeni çıkmış, açık kumral saçlı, gür sakallı, ince uzun, gösterişsiz biri” (21) olduğunu okuduğum zaman kısa bir sessizlik hissettim içimde. Beni tıpa tıp tasvir edeceğini sanmıştım oysa. Beni anlatmalıydı, çünkü benim için yazılmıştı. Sonra sessizlik geçti ve ben düşündüm ki bu yolcu benim ruh eşim olabilirdi. Yıllardır her köşede, her karakterde, her hikâyede aradığım, düşlerimde gördüğüm kişiye pek benziyordu. Yani aslında hala bu sahnenin benim için yazılmış olma ihtimali vardı. Sevindim ve bu ihtimale tutunarak okumaya devam ettim. Okudukça hikâyeye karıştım, nerede durduğumu bilmeden. 20’li yaşlarında olan delikanlı, düzgün giyimli orta yaşlı bir adama dönüşmüş ve sonra birden karşıma yaşlıca bir kadın olarak çıkmıştı. Aslında hepimiz aynı kişiydik, Enis Batur’un hayalinin bir parçasıydık. Peki, ana karakter, hani şu başka bir ülkede trenle yolculuk eden yazar, neresindeydi bu hikâyenin? Düşündükçe çoğaldım, çoğaldıkça bir cevap bulmaya hazırım sandım. Cevabın bir parçası olmaya çabalarken kendimi bu kahramanın hayalciliği ve çekingenliğinde bulduğumu anladım. Bu defa da zannettim ki, o aslında benim. Evet, bir yazar değilim ama bir hayalperestim. Olmadık şeyleri hayal edebilir, bazen onların birer hayal olduğunu bile unutabilirim. Kafamda kurduğum senaryolarda yaşayabilir, yaşamın gerçekliğinden sıyrılıp bambaşka limanlara sığınabilirim. Söylemek istediklerimi susup, çekingenliğimi rüyalarımda haykırabilirim. Yalnızca, hayallerimi kâğıda döküp kelimelerle ıslatmayı becerebilecek kadar yetenekli değilim. Buna hayalimde sahip olmaktan bile çekinirim. İşte; vagonun birinde oturmuş, karşısındaki yolcuyu hayallerine katan bu yazarla aramızda görünen en büyük fark bu. Son birkaç sayfada, aslında hiçbirinin var olmadığını -hayallerimin bile- anladığımda başından beri her şeyi bildiğimi fark ettim. O yazar aslında Enis Batur’un kendisiydi, o 20’li yaşlardaki delikanlı hiç var olmamış, orta yaşlı bir akademisyene, ihtiyar bir kadına hiç dönüşmemiş, ben rüyalarımda o tren garını hiç görmemiştim. Yazar benimle oyun oynamış; bu kurmaca dünyanın oyununu ben düşlemiştim. Hayalciliğimi bırakıp resmin tamamını görebilseydim, gerçekte kitabın benim için yazılmış olduğunu daha hızlı anlayabilirdim. Altını çizdiğim her satırın benimle tamam olduğunu, sayfalarda bırakılmış boşlukların, anlatılanları daha çok düşünmem için basit birer es olduğunu ayırt edebilirdim. Basit Bir Es, hikâye içinde hikâyeydi; ben, yalnızca bir okur, bütün hikâyelerin hem içinde hem üstündeydim. Hikâyenin kendisiydim, karakterlerin hepsi, yazarın kalemi, kelimelerin gezindiği boşluktum. Ben, kurgunun bir parçası, yalnızca bir okur; aslında hep vardım, bazense hiç yoktum. Kaynakça Delvaux, Paul. Le Vicinal. 1959. Yağlı Boya. FEYZA ÜNAL Ahmet Yılmaz BAŞARAN 21400935 Türkçe 101-20 08.10.2014 BİRİ VARMIŞ, BİRİ YOKMUŞ Albert Camus’nün Yabancı adlı romanında bir insanın ne kadar hissizleşebileceğine, etrafındaki efrattan kendini ne denli soyutlayabileceğine tanık oldum. Kalabalık içindeki yalnızlığın resmini gördüm. Yaşama dair tek bir anlam dahi bulamayan, mevcut olan hiçbir şeyin mühim olmadığına inanan birinin ızdırabını paylaştım. Yabancı’nın bana yaşattığı deneyim uzun süre, belki de hiç, hafızamdan silinmeyecek. İtiraf etmeliyim ki, bir kitabı okumadan önce araştırmaya girişir; müellifin şahsiyeti ve yapıtına dair az da olsa malumat edinirim. Eseriyle müşerref olmadan evvel Camus ile belli hususlarda duygudaş olduğumuz kanaatine varmıştım, yanılmamışım. Şu ana kadar okumuş olduğum hiçbir romanda kendimi hikâyenin içinde bu denli hissetmemiştim. Kâh lokantada öğle yemeği servis eden Céleste oldum, kâh köpeğini gezdiren Salamano, kâh idam talebinde bulunan müddeiumumi, kâh çaresizce çırpınan müdafi, kâh cezaevi papazı ve bittabi esas karakter Meursault. Hepsi bana ayrı birer his tattırdılar. Hepsini bir tarafa bırakalım; kendimi Meursault’nun bakımevindeki annesinin yerine koyduğumda gark olduğum duygu benzersizdi. İçim cız etti. Hiçbir anne dünyaya gelmesine vasıta olduğu insanın böylesine zavallı, acınası birine dönüştüğünü görmeyi hak etmez. Kanımca, romandaki müspet denebilecek biricik husus Bayan Meursault’nun, oğlunun ölüme gönderildiğini görmemiş olmasıydı. Bunun haricinde anlatılan her şey okuyucuyu buhrana sürükler nitelikteydi. Kahramanın içinde bulunduğu o korkunç yalnızlık, kederden azade bir okuma tecrübesini olanaksız kılıyor. Tabii, kastettiğim yalnızlık tek başınalık değil, hissî yalıtılmışlık durumu. Zaten Meursault’nun etrafında ihtiyaç duyabileceği sayıda insan mevcut; meslektaşları, komşuları, arkadaşları, hatta flörtü bile var. Buna rağmen bir insanın kendini yalnız hissetmesi son derece hazin. Ne var ki, Meursault hâlinden memnun görünüyor. Onun mutlu olmak gibi bir gayesi yok. O; var olan ve olabilecek hiçbir şeyin ehemmiyeti olmadığına inanan, içtimai değerlere itibar etmeyen iflah olmaz bir münzevi. Bazı hususlarda onunla bir duygulara sahip olsam da, hayata onun gözlerinden bakmak istemezdim. Bu raddede habis fikirler taşımak insan ruhunda muazzam bir ağırlık oluşturur. Oysa acıdan, ızdıraptan kaçınmak; gamdan, kederden uzak durmak ruhen sıhhatli birinden beklenebilecek en tabii davranıştır. Gelgelelim, hikâyede buna zıt bir karakterle karşı karşıyayız. Şüphesiz, Camus romanında Meursault karakteri üzerinden kendi düşüncelerini, hayata bakışını anlatmış. Kitabın son sayfasını okumayı bitirdiğim andan itibaren; Yabancı benim için nihilizmin en güçlü örneği hâline geldi. Ne Turgenyev, ne Nietzsche, ne Dostoyevski, ne De Sade, ne de Sartre; Camus’nün bende yarattığı etkiyi sağlayabildi. Bilhassa, mahkeme salonunda şahitlerin söyledikleri, maznunun lehinde ve aleyhinde telaffuz edilenler beni derinden sarstı. İdam kararının ferdasında cezaevi papazı ile Meursault arasında geçen hasbihâl ise ruhumda âdeta deprem yarattı. Öğretileri hayli pestenkerani dahi olsa, din mefhumunun insanı hayattayken şen, memate yaklaşırken metîn kıldığını idrak ettim. Uhrevi Başaran, 2 inançtan yoksun olmanın, sonraki yaşama iman etmemenin insanı nasıl biçare ve derbeder hâle getirebileceğini; anlamsızlığın içinde debelenmenin ne büyük bir ızdırap olduğunu tahayyül ettim. Neyse ki kitabı bitirmem fazla uzun sürmedi de, yazarın buhranını daha fazla paylaşmak zorunda kalmadım. Gerçi böyle söylüyorum ama, bundan, okuma eyleminin benim için ezince dönüştüğü anlaşılmasın. Kahramanın, bahusus kitabın son kısmında, yaşadığı azabı hissetmiş olmaktan garip bir şekilde haz aldım. Kendimi idam mahkumu ile özdeşleştirdim. O, kendisine ölümü getirecek olan sabahı beklemekteyken; ben de, tesadüf bu ya, o satırları sabaha karşı okumaktaydım. Kendimi hikâyeye iyiden iyiye kaptırmıştım. Mahkum, kerevetinin üstünde yatarken yorgana bürünüyor ve ben de üşüdüğümü hissediyordum. Güneşin ilk ışıklarının pencereme vurmasıyla son satırı okumam aynı ana denk geldi. Sonrasında ise birkaç dakika kitabı elimden bırakamadım. Yaşadığım bu fevkalade psikolojik deneyimin verdiği zevk hâlâ etkisini yitirmemişti. Ne vakit şuurum olağan hâline döndü; yerimden kalktım ve yatağıma doğru seğirttim. Okumuş olduğum kitaptan hiçbir şey öğrenmemişçesine; anlamsızlığın içinde bir anlam bulmaya çalışacağım, insanî keşmekeşin içine dalacağım sıradan hayatımın yarınları öncesinde tam bir günü evde uyuyarak geçirmeye hazırdım. Başımı yastığa koydum. Uyandığımda Meursault belki de çoktan ölmüş olacaktı. Bu Benim Dünyam Her gece gözlerimizi kapadığımızda gözümüzün önünden akanlar sadece rüyadan mı ibarettir yoksa daha fazlası da var mıdır? O süslü bahçeler, rengârenk kişiler, yaratıklar ve daha fazlası… Her insanın farklı şeyler görmesi sizce bir tesadüf müdür? Bana kalırsa rüyalarımızı ikiye ayırmamız gerekir; istediklerimiz ve istemediklerimiz. Arzuladıklarımız ve korktuklarımız… Kimileri başımıza gelmesinden en çok korktuğumuz şeylerdir kimileri ise keşkelerimiz. İşte tam da bu noktada keşke dediklerimiz aslında ayrı ayrı her bireyin ütopyasıdır. Ben de sizlere kendi ütopyamdan bahsetmek istiyorum. Rüyalarımı süsleyen, hayalini kurduğum ve keşke dediğim muhteşem dünyamı… Ben kendimi hala bir çocuk olarak görüyorum. Kaç yaşına gelirsem geleyim, sanki hiç büyümeyecekmişim gibi geliyor. Belki dışarıya böyle yansımıyor ama ben biliyorum ki gerçek bu. Benim dünyamda yaşın hiçbir önemi yok mesela. Eğer istediğim bu ise, dakikalarımı, saatlerimi ve günlerimi okulda geçirmek yerine, çıkıp yakar top, saklambaç oynayıp, üstümü kirletip, deliler gibi dondurma yiyip, deliler gibi hiç kalkmadan çimlere uzanabilirim ve bir kişi de çıkıp neden okul yerine orada olduğumu sorgulayamaz. Bana geleceğimi düşünmemi söyleyen her bir bireyin ayrı ayrı karşısına dikilip, ben oyun oynamak istiyorum diyebileceğim bir dünya… Sevdiğim insanın elinden tutup, rahat rahat gezebileceğim, kimsenin bize karışamayacağı ya da siz nereye gidiyorsunuz diye sorgulayamayacağı bir dünya… Neden geleceğimi şimdiden düşünmek ya da kendimi bir şeylerden kısıtlamak zorunda olayım ki. Biz daha çocuğuz. Kimse bir çocuğa bunu yapma deme hakkına sahip değildir ki. Sokakları yemyeşil olsun istiyorum dünyamın. Yeşilliği ve gökyüzünün mavisi ile sımsıcak sokaklar. Güvenlik derdimiz olmayacak tabii ki. Buna değinmeyi bile gereksiz buluyorum. Şimdiki gibi çocuğum tek başına ne yapar ya da bir yerde bir bomba daha patlar da canı yanar mı kaygısı olmayacak. O zaman izin verirler mi istediğimi yapmaya? O zaman izin verirler mi, istediğimin elinden tutup, göz alabildiğine uzanan kır bahçelerinde koşuşturmama, o bahçelerde sallanmama ya da dilediğim gibi “seni seviyorum diye” haykırmama? Belki çok alışagelmiş olacak ama kimse üzülmesin istiyorum. Sizce de çok zor değil mi bir insanın gözlerine ağlarken bakmak? Gözyaşları akarken elinden hiçbir şey gelmemesi… Bir kişi bile aç kalmasın ve hasta olmasın. Hatta silelim hastaneleri, yok olsunlar. Ne gerek var ki onlara? Yerlerine parklar yapalım. Böylesi çok daha güzel bence. Bir de benim dünyamın biraz daha büyük olması lazım. Yoksa kimse yaşlanmadığı zaman, nasıl sığacağız bu dünyaya… Herkesin, en azından her ailenin bir tane hayvanı olsun ama evlerde tıkalı olmasınlar. Benim gibi istediklerini yapabilecekler ama gün bittiğinde kafalarını okşayıp gireceğim yatağa. Onlarla da sevgimizi paylaşmamız lazım, bu kadar bencil olamayız. Hatta kim bilir belki de onlar da konuşurlar. Her insanın ütopyası farklıdır. Kimseden aynı şeyleri istemesini bekleyemeyiz. İşte bu da benim ütopyam. İsteyen beğenir, isteyen beğenmez ama bu benim dünyam ve kapısı burada yaşamak isteyen herkese açıktır. Her sabah, her öğlen ve her akşam aynı şeyleri yapmaktan sıkılmış, kısıtlanmaktan bıkmış ve mutlu olmak isteyen herkese… Belki gerçekleşmesi imkânsız ama en azından düşüncesi bile insanı bir nebze olsun mutlu etmeye yetebiliyor. Hem kim bilir, bir gün, bir bakmışsınız, benim muhteşem dünyamda açıyorsunuz gözlerinizi. Son olarak bunu aramızda bir sır olarak tutalım olur mu? Kendine yetişkin diyen insanların bu güzellikleri öğrenip de, neler kaçırdıklarını anlayıp üzülmelerini istemem. Ece KAMACI NASIL DELİRDİK? Düşünüyorum, öyleyse deliyim! Aslında bir yerden sonra hepimiz deliriyoruz. Bazımız henüz minicik bir çocukken deliriyoruz, bazımız okula başladığımızda deliriyoruz, bazımız lisede deliriyoruz, bazımız YGS/LYS belasına hazırlanırken deliriyoruz, eğer bunların hepsini atlattıysak üniversitede deliriyoruz, yok hepsi bizi teğet geçtiyse iş hayatına girdikten sonra deliriyoruz! Millet deliye hasret; biz akıllıya hasretiz derler, aynı biz! İçimizde aklı yerinde olan neredeyse yok gibi! Ben mesela, hayatımın hemen hemen her evresinde diğerlerinden farklı olduğumu düşündüm. Böyle düşünmemin sebebi de sanırım gerçekten farklı olmamdan kaynaklanıyordu. Kalabalık grupları sevmezdim, kendi başıma oturmayı tercih ederdim. Konuşmayı hiçbir zaman sevmemiştim zaten. Sıkı sıkıya bağlandığım birisi de olmadı hiç. Sonra kendimde bir sorun olduğunu düşündüm, ama her sorunun bir çözümü vardır. Bunun ise çözümü yoktu. Çözümü olmadığına göre ise bir sorun değildi bu. Delilik de öyle. Delirmek bir sorun değilmiş, insanların delilik hakkındaki düşünceleri sorunmuş. Katy Boxton. Mulit Coloured Sheep. Digital image. Mulit Coloured Sheep by Cooldawg on DeviantArt. Cooldawg, 31 May 2011. Web 9 Nov 2015. <http://cooldawg.deviantart.com/art/Mulit-Coloured-Sheep-211111340> Önceden fark edilmiyor belki ama üniversitede insan gerçekten deliriyor. Herhangi bir üniversitenin kütüphanesine giderek bunu anlayabilirsiniz. Kendinden geçmiş şekilde ders çalışan öğrenciler; saçı başı dağınık, ders çalışmayı sadece vizelere ya da finallere giderken bırakan öğrenciler deli değildir de nedir? İş hayatına atılınca da delireceğiz, hatta delirme olasılığımız daha fazla artacak eskisine göre. Yepyeni bir ortama ayak uydurmak zorunda kalacağız ve bunu çok kısa bir sürede gerçekleştirmemizi isteyecekler. En az dört sene boyunca feda edilen zaman, onca emek; sekiz saat süren bir masa başı işiyle ev arasında kısır döngüye giren bir ömürle mi sonuçlanacak yani? İnsan delirmesin de ne yapsın! Görüldüğü üzere durum böyle, yani delilikten kurtulmak neredeyse imkânsız. Bir de Türkiye’de delirmeyi düşünün. Kâbus gibi değil mi? Bence de öyle; son üç dört senedir Türkiye’de Ece KAMACI yaşanan gündem, nispeten daha durgun bir Avrupa ülkesinde yaşansaydı, oradaki insanlar değil delirmek, çıldırmışlardı! Bir senelik bir gündemi bir haftada tüketen bir ülkede de delirmenin ne kadar kolay olduğunu anladık böylece. Hayatımız böyle fırtınalarla dolup taşıyor ancak tam anlamıyla bunlara tepki gösteren biri yok. Ne kadar garip değil mi? Aslında o kadar garip değil. Bana göre biz deliliğe alışmışız. Bu da demek oluyor ki en normal gözükenimiz bile bir deli. Sadece seviyeleri farklı deliliğimizin. En az etkilenen normal hayatına duru bir şekilde devam ediyor, en fazla etkilenen de akıl hastanesi denilen, aslında hapishane olan yerlere tıkılmış. Sonuçta iyisiyle kötüsüyle hepimiz deliyiz. Tabii ben bu yazıda delileri kötülemeye çalışmıyorum. Aksine deliler insanlık için iyidir de. Eğer bir şeyin değişmesi gerekiyorsa değişim sürecini başlatan delilerin ta kendisidir, çünkü bir işin nedenini veya sonucunu önceden düşünmezler. Düşünmedikleri için de istedikleri gibi eylemde bulunma özgürlükleri vardır. İşin başından onlar tutarlar, ilk safta onlar yer alırlar. Yaptıkları da insanlığa katkıda bulunur. Ateşin yaktığını, iğnenin acıttığını ilk deliler keşfetmemiştir de kim keşfetmiştir? Aklı başında kim dört yüz metrelik bir uçurumdan denize atlamayı düşünmüştür? Köprü yapmayı, açık denizlere açılmayı ilk kim akıl etmiştir? İnsan, içinde az delilik olmadan bunları yapmayı düşünemez. Elimizdeki çeşitli icatlar da deliler sayesinde ortaya çıkmıştır. Elektriği düşünelim, kehribarın elektrikle yüklenebilirliğini keşfeden kişi herhâlde normal sayılabilecek bir insan değildir. Bunu daha az zararlı hâle getirmeye çalışan birisi de kendi deliliğinin insanlığa zararlı olacağını fark etmiş ve ona göre hareket etmiştir. Özetleyecek olursak aramızda deli olmayan yok. Her çeşitten deli var aramızda, kimisi bizden uzak duruyor, kimi başkalarının zoruyla dış dünyaya adımını atamıyor. Bir de biz, kendimiz varız. Zaman akıp gittikçe daha fazla deliriyoruz. Asıl sorunumuz delirmek değil, bunu hissedememek. Deliliğimizi iyi amaçlar için kullanırsak, hem kendimize, hem çevremize, hem insanlığa faydamız dokunur. O yüzden delilik iyidir! Yeter ki sonucu bizi ölüme götürmesin. Beyza Nur Adıgüzel Bir Dost ve Yeraltı Bu günlerde tek Dost’um, Dostoyevski. Varoluşum yüzünden kendime savurduğum darbeler eskisinden de güçlü ve öfkeli. O yüzden koştum yeraltına, yani Dostoyevski’nin yeraltına. Kendi yeraltımda bile hoş karşılanmıyor gibi hissettiğim için ona misafir oldum. Yalnızlıklarıma benzer korkular, aşklarıma benzer hüzünler, gözyaşlarıma benzer kanlar ve terler tasvir edilmiş Dostoyveski’nin yeraltında. Biraz dinlendim orada. Bedenen değil, zihnen dinlendim. Etrafınızda, yaşadığınız sancıları ve sanrıları yaşayanları bulduğunuzda; acınız bir nebze diner, beyniniz gökyüzünün mavisine bakan bir balık gibi acizce çırpınmayı keser, bir anlığına yemyeşil bir orman yolunda kuş orkestraları eşliğinde yürürken gülümsediğinizi hayal edersiniz, yani edebilirsiniz. Demek istediğim, çektiğim acıyı bir tek ben yaşıyor olsaydım, ölümü bir tek ben tanıyor olsaydım, dayanamazdım. Dostoyevski de tanıyor çürümeyi, biliyor yalnızlıktan korkmayı ve o da acı çekiyor yok olmak için var olurken. Bu yüzden sığındım ona, bir Dost’a yılların yorgunluğunu anlatırken ağlar gibi… Fyodor Dostoyevski’den, anlara ve insanlara dair birkaç kaçamak cümle: Yeraltından Notlar. Okuyun ve daimi dostunuzu bulun! Dost’um diyor ki: “Size yemin ederim ki, gereğinden fazla anlamak bir hastalıktır, gerçek bir hastalık”(Dostoyevski, 2017, s.13). Haklı! Çok haklı, değil mi? Hayatımın şu gününün şu saniyesine kadar, gövdemi delip geçen bir kurşun gibi sızlatan her görkemli acı, anlamlandırma isteğimden güç buldu. Etrafımda ne olduğunu anlamak, insanların kim olduklarını ve aslında kim olmadıklarını anlayabilmek ama kendimi hiçbir zaman anlayamamak… Fazla anlamanın hazin sonu, hiçbir şey anlamamak… Farkındalık; zihinden bütün masumlukları ve muziplikleri döküp ziyan eden ve yerine mahzun ve umutsuz bir yalnızlık yerleştiren bir hastalık. Çocukların büyüdüğünün, en temiz zihinlerin beyazları ağlatacak kadar kirlendiğinin, yalnızlığın kaçınılmaz olduğunun farkına varmak ve bütün bunları anlamak, bir insanın başına gelecek en kötü şey. Artık, o farkındalık anından itibaren hepimiz hastayız; yediklerinden tat alamayan, ciğerlerinden dayanılmaz ağrıyı öksürüp kurtulmaya çalışan ama asla o yataktan kalkacak gücü bulamayan hastalarız. Sanırım, bizi iyileştirecek o çocuksu ruhu asla bulamayacağız… Dost’um bana daha çok şeyler anlattı. Her dediği bir tokat gibi çarptı ve yaktı yüzümü ama aynı zamanda anlık bir tebessüm de oluşturdu dudaklarımda. Zihnimde birbirini kovalayan, birbirinin konuşmasına izin vermeyen o yaramaz düşünceler, varlığını hissettiğim o akıl almaz düşünceler, sonunda biri tarafından yakalanmış ve sorguya çekilmişti. İşte, şimdi her şey şu alıntı kadar netti: “Ruhumun derinlerinde bir şey acı çektiğime inanmaz, benimle alay ederdi, ama ben acıdan kıvranmaya devam ederdim, gerçek bir acı çekerdim, öylesine kıskanırdım ki: adeta delirirdim. Bütün bu olanlar can sıkıntısından oluyordu, baylar: hareketsizliğim beni bir böcek gibi eziyordu” (Dostoyevski, 2017, s.25). Dünyayı baştan sona gezsem de, meşguliyetlerimin birbiri ile yarıştığı bir hayatım olsa da biliyorum ki zihnim hiç değişmeyen bu döngünün ağır çarkları altında paramparça olacak her an. Özgürlük isteyen duygularım, o kafesten hiç çıkamayacakları için sıkılacaklar, isyan başlatacaklar, bana kumpas kuracaklar, acı çektirecek ve ağlatacaklar. Onlardan kaçmak için ve bu dayanılmaz can sıkıntısından kurtulmak için eğlenceli duran acıklı yanılsamalar yaratsam da ilkelliğim beni zihnimde hep alt edecek. Ah be Dost’um, bak ne kadar haklısın! Hatta o kadar haklısın ki şu an gözlerim oluk oluk akmak için can atıyor ama kimse göremez ağladığımı, en azından can sıkıntısından ağladığımı… Ah be canım Dost’um, insanları öyle iyi anlamışsın ki, sanki seninle yıllardır tanışıkmışız, günler boyunca dertleşmişiz gibi yakın geldin bana. Emin ol, insanlık hiç değişmedi, hiç iyileşmedi ve hatta daha da kötüleşti. Sen gözlerini kapattıktan sonra, bu dünya daha da şeytani bir tutumla, insanların kalplerine, kötülük çiçeklerinin yeşermesi için tohumlar attı. Şimdi, o çiçekler yemyeşil ve bir sarmaşık gibi herkesi sarmış durumda. Hani demişsin ya “[…] fakat insanoğlu aptal değilse bile korkunç derecede nankördür. Nankörlerin en nankörüdür. Eşsiz bir nankör! Hatta insanoğlu için en iyi tanımlama da şöyle olmalıdır: iki ayaklı minnet bilmez yaratık” (Dostoyevski, 2017. s.39). Vaziyet senin bu anlattıklarından bile daha içler acısı durumda. İnsanlar hala nankör, kendilerine yapılan iyiliklere kavgayla ve nefretle karşılık veriyorlar. Kendilerine hayali bir dünya yaratıp, kendilerini orada diktatör ilan ediyorlar ve güzellik kokan her çiçeği soldurmak için o çiçekleri zihinlerinin zehirleri ile suluyorlar. Artık bütün çiçekler solgun Dost’um. Hatta yollarda çiçek bile kalmadı, inanır mısın? İnsanlar, kendilerine bahşedilen her naifliği ve huzurun her zerresini, nankörlükleriyle ve değer bilmez tavırlarıyla mağlup ettiler. İnsanlar böyle ve hiç değişmeyecekler. Var oluşumdan dolayı duyduğum acının asıl sebebi de bu işte, ben de ve hatta sevdiklerim de o minnet bilmez insanlardanız. Ben kimim, sevdiklerim kim? Bu soruya vermekten korktuğum o korkunç cevap beni yavaşça ve sessizce gelen bir belirsizlik yığınının içinde boğuyor. Nefes alamıyorum bazen ve bazen de hiç nefes almamış olmayı diliyorum… Dostoyevski ile, beni anlayan yegâne Dost’um ile, acılara boğuldum yeraltında. Yalnızlıktan ve yalnızlık kadar rahatsızlık veren varoluşumdan oluşan bu dipsiz okyanusta, kulaç atmanın boşuna yorulmak demek olduğunu anladım. Hayat böyle, insanlar böyle… Değişmeye ve değiştirmeye çalışmak; anlamak ve anlatmaya çalışmak; affetmek ve unutmak; var olmak ve yok olmak zor. İnsanoğluna acıyorum, böyle bir dünyada, bu vücutta var olduğu için ve bir gün hiçbir şey yaşanmamış gibi yok olup gideceği için… Dostoyevski, F. (Nisan,2017). Yeraltından Notlar. İstanbul. Koridor Yayınları. Yıldız1 Yemek Yapar gibi Yaşamak Tek malzemeyle güzel bir “hayat”ın çıktığını gördünüz mü? Pardon, pardon, “hayat” değil yemek. Her yemeğin birkaç ana malzemesi vardır ama sadece ana malzemeyi sunarak yemek yapılmaz. Ona yardımcı başka malzemeler de eklememiz gerekir. Yemeğin tadını öne çıkarmak için baharatlar, soslar, sebzeler konulur. Peki hayatımız sadece bir malzemeyle güzel olabilir mi? Bence nasıl yemek yaparken bir malzemeyle yetinmeyip çeşitlendiriyorsak hayatımızı da aynı şekilde çeşitlendirmek onu daha güzel yapar. Ters Yüz filmi insanların hangi duyguyu hissetmesi gerektiği ile ilgili olan karar mekanizmasını gösteriyordu. Bu filmde karar mekanizması hep mutlu olmak üzerine işliyordu. Mutsuzluk harekete geçtiğinde onu durdurmak için her şeyi yapan bir mekanizmaydı. Onlar tek renkle tabloyu boyamaya çalışan bir ressam gibiydiler. Tabloyu sarı renge (filmde mutluluk sarıyla eşleştirilmişti) boyamaya o kadar odaklanmışlardı ki farklı renklerin de katılmasının onu daha güzel yapacağını fark edememişlerdi. Riley’nin sürekli mutlu olmasını isteyen duygular onun hayatındaki köprüleri tek tek yıkıma sürüklediler. Bu durum bana sadece mutlu olmak için yaşamanın hayatımızı daha kötü durumlara sürükleyebileceğini gösterdi. Sadece mutluluğun renginin olduğu tabloya başka renkleri de katmamız ve hayatımızı çeşitlendirmemiz gerektiğini fark ettim. Yemeği nasıl çeşitlendirdiğimizi hepimiz biliyoruz ama hayat nasıl çeşitlendirilir? Bu durumda hissedebildiğimiz çeşitli duygular işin içine giriyor: mutluluk, mutsuzluk, endişe, korku, tiksinti, heyecan, özlem, hüzün... Bence hayatımızda hepsinin yer alması hayatımızı güzel yapar. Ama nedense hep bir “mutluluk arayışı” duyarız. Çoğu insan sadece mutlu olmayı ister yani tek bir duygunun peşinden koşar. Mutsuzluğun peşinden koşan kaç insan gördünüz? Ama mutsuz Yıldız2 olmadan mutluluğun önemini anlayabilir miyiz? Bir oyun oynadığımı düşünüyorum ve oyunda tüm güzel kartlar bana geliyor ve hep kazanıyorum. Oyunu kaybetmenin nasıl bir his olduğunu bilmediğim bu durumda kazanmak benim için ne kadar anlamlı olabilir? Arada kaybetmek oyunu kazanmayı daha çok istememe ve oyunun benim için daha anlamlı olmasına neden olmaz mı? Bence mutsuz olmanın tek iyi yanı mutluluğun değerini anlamak değil. Hayatımıza yeni bir başlangıç yapmamız gereken durumlarda eski anılarımızı hep mutlu hatırlarsak yeni bir başlangıç yapmak ne kadar kolay olur? Beni üzen, mutsuz eden anları hatırlamak hayatıma daha güzel devam etmemi sağlayabilir. Ama saf mutsuz hatırlamaktan da bahsetmiyorum, mutsuzluk ve mutluluğun tatlarının birbirine karışmasından bahsediyorum. Yemek yaparken baharat attığında yeni bir tadın ortaya çıkması gibi. Tüm duyguların bir arada yer alması hayatımızı çeşitlendirerek iyi bir aşçının elinden çıkmış izlenimi verir. Başka duyguların hayatımızda önemini anlamak için başka bir örnek verebilirim. Bir savaşta asker olduğumu ve etrafımda kanlı bir çatışmanın sürdüğünü varsayalım. Endişeli olmam gerekir ama ben onun yerine mutluyum. Bu duygu benim ölümüme neden olmaz mı? Endişe bana dikkatli olmamı söyluyordu ve başıma gelecek şeylere karşı daha gözüm açık oluyordu ama ben mutlu olarak gözümü kapattım. Savaş belki de abartı bir örnek olabilir ama hayatımızda az bir endişenin yer alması hep gözümüzün açık kalmasını sağlamaz mı? Mutluluğun onun için yapılan arayışa değmeyecek bir duygu olduğunu düşünmüyorum ama yalnızca onun yer aldığı bir tablonun ya da yemeğin ne kadar güzel olabileceğini sorguluyorum. Mutluluğun hayatımda yer almasını çok isterim o nedenle kendi hayatımda yer almasını istediğim duygulardan oluşan bir yemek yapmam gerekirse ana malzemem olarak mutluluğu seçerim. Bu yemeğin tadının daha güzel olması ve lezzetine varılması için bir tutam Yıldız3 mutsuzluk, ince ince doğranmış endişe, azıcık acı bir tat versin diye korku , bir kaşık kadar öfke ve daha nice çeşitli duygular katmak isterim. Özlem Yıldız Kaynakça: Inside Out. Dir. Pete Docter. By Ronnie Del Carmen. Walt Disney Studios Home Entertainment, 2016. DVD. Web. Damla YALÇIN KORKUYU GETİREN EŞİTSİZLİK Korkuyorum! Bazen insanlardan, bazen davranışlarından, bazen de yapabileceklerinden. İçinde bulunduğumuz toplumun yapısını düşününce, haberleri izledikçe veya bu denli iyi kurgulanmış ve amacı net bir biçimde okuyucuya geçirilmiş kitapları okuyunca. Düşünüyorum bazen. Anlatılanların, gösterilenlerin doğru olduğunu biliyorum, belki de inanmak istemiyorum. Neyden mi bahsediyorum? Eşitlikten, adaletten bahsediyorum. Eşitlik derken de asıl olarak kadın-erkek eşitliğinden bahsediyorum aslında. Çünkü geçmişten günümüze kadar süregelen, belki de hâlâ varlığından emin olamadığım bir durum bu. Eşitlik nedir, neden eşitlik diye bir kavram vardır veya neyle neyin eşitliğinden söz edilebilir? Sizce kadınlar ve erkekler ne kadar eşitler veya eşitler mi? Ya da başka bir deyişle kadınlara yapılan muameleyle erkeklere yapılan muamele farklı mı, farklıysa ne kadar farklı? Ben size bu soruların cevabını verebilirim. Eşitlik diye bir kavram var fakat bu kavram kadınlarla erkekler arasında tam olarak çalışmıyor. Biz kadınlar, erkeklere gösterilenden farklı muamele görüyoruz maalesef. Tıpkı Vonda N. McIntyre’ın ‘Ay ve Güneş’ adlı eserinde bu durumu işlediği gibi. Tıpkı Şehrzad gibi, Şehrzad’ın da Fransa Kralı XIV. Louis tarafından ölümsüzlüğü bulmak uğruna kullanılması gibi. Üzülüyorum ve düşünüyorum, bir canlının kadın olduğunun anlaşılmaması mı daha kötü, yoksa ne olduğunun umursanmayıp köle muamelesi görmesi mi? İki durumun birden Şehrzad’ın başına gelmesi aslında! Nedenini bilmiyorum, fakat Şehrzad’ın (kralın ağzından deniz canavarının(!)) hikâyesinin anlatıldığı o kitabı okuyunca içimde bir şeyler koptu sanki. Karmaşık duygular peşi sıra birbirini kovaladı. Sadece Şehrzad’tan da kaynaklanmıyordu bu hislerim. Kralın doyumsuzluğundan, ölümsüzlüğü bulmak uğruna biri ölü diğeri canlı iki deniz canavarını(!) kullanmak istemesi açığa çıkarmıştı bu duyguları. Biraz öfkeydi, biraz burukluk, biraz da korku. Korku sanki diğerlerinden daha ağır basıyordu. Ben de bir bayandım ve sanki kitabı okurken kendimi o zavallı, kaderleri kralın ve papanın ellerine bırakılmış deniz canavarlarının yerine koymuştum. Geçmişte ölümsüzlük uğruna o canlıların kullanılmak istenmesi, günümüzde kadınlara yapılan muamelenin bir başka versiyonu-şekil değiştirmiş hali değil miydi? Kendimden örnek vermek gerekirse, üzücüdür ki, bir bayan olarak gece geç saatlerde dışarıda dolaşmaya korkuyorum veya sokaklarda mini etek giyip dolaşmak beni rahatsız ediyor. Hadi diyelim, Şehrzad’ın yaşadığı dönemler bir nevi daha eskiydi. Fakat şimdi, durumun geçmiştekilerden farksız olması ve günümüzde, 21.yüzyıl’da bile hâlâ var olması insanın içini ürpertiyor. Hele ki bir kadınsanız ve erkekler gibi kafanıza estiği gibi dolaşmak, gezmek veya fikrinizi ezilme korkusu olmadan söylemek istiyorsanız! İnsanların ve toplumların bilmesi ve unutmaması gereken bir şey aslında kadınlara değer vermek ve onlara özen göstermek. Kadınlardır toplumların gelişmişlik düzeyini belli eden, o toplumu diğerlerinden farklı kılan. Bu nedenle değil midir ki Atatürk kadınlara daha önceden hiç sahip olmadıkları ve belki de düşünmeye bile korktukları hakları vermiş. Ben bir vatandaş olarak, daha da önemlisi bir bayan olarak bu denli gelişmiş toplumlarda, kadınların erkeklerle eşit muamele gördüğü ve hatta kadınların, kadın oldukları için dışlanması yerine düşünebilen, ruhları olan, algılayabilen ve fikir yürütebilen bireyler oldukları için iyi muamele gördükleri bir toplumda yaşamak isterdim. Cinsiyetime bakılarak değil de, yaşayan bir birey olduğum için toplumda sayılmak isterdim. Tıpkı Şehrzad’ın da istediği gibi. Belki Marie-Josèphe olmasaydı kimse Şehrzad’ın canavardan ziyade konuşabilen, düşünebilen ve güzel hikâyeler anlatabilen bir kadın olduğunu anlamayacaktı. Şehrzad’ın öyküsü, anlattığı hikâyeler kimseyi ilgilendirmeyecekti ve etkilemeyecekti. Belki de Marie-Josèphe olmasaydı, kitabı okurken hissettiğim ve içimi kemiren o çaresizlik hissini kimse ortadan kaldıramayacaktı. Aslında Marie-Josèphe sadece Şehrzad’ın hayatını kurtarmadı, aynı zamanda benim hissettiğim korkuyu ve endişeyi bir nevi de olsa azalttı ve hakkı yenmiş, her gün kocası tarafından dayak yiyen veya insanlar tarafından hiç hak etmediği muameleye maruz kalan kadınların da sesi oldu aslında. Kimisi duyabildi bu sesi, kimisi birazını işitti, kimisi de varlığından bile haberdar olamadı ne yazık ki! Ege Türker Yepyeni Dünyalara Açılan Bir Kapı Evren Avucunda'nın yazarı Christophe Galfard, Cambridge Üniversitesi'nde Profesör Stephen Hawking'in öğrencisi olarak teorik fizik doktorası yapmış ve kara delik bilgi paradoksu üzerine araştırmada bulunmuş bir bilim adamı. Daha sonra teorik ve anlaşılması güç olan bu bilim dalını, meraklı genel kitleye onların da anlayabileceği şekilde anlatmayı görev edinmiş ve bu alanda iki kitap yazmış. Yazarın ikinci kitabı olan Evren Avucunda, benim gibi fizik ve astronomi meraklısı bir insanın avucuna gerçekten evreni yerleştiriveriyor. Bunu ise yalnızca Einstein'ın ünlü formülü E=mc² yi kullanarak yapma sözünü veriyor. Bu yöntem amacıyla birebir örtüşüyor çünkü yazarın amacı, okuyucuyu formüle boğarak anlaşılması güç bir fizik kitabı yazmak değil, onu evrende bir gezintiye çıkarmak. Kitabın ilk sayfasını açtığımız zaman karşımıza sakin bir kumsal betimlemesi çıkıyor. Zaten yazarın benim gözümde en iyi ve en etkileyici yaptığı şey betimlemeler. Kumsalda sessizliğin tadını çıkarırken yazar bizi elimizden tutup yavaşça yerden uzaklaştırmaya başlıyor. Yeryüzünden gittikçe uzaklaşıyoruz ve atmosferden çıkıyoruz. Maceramız burada henüz yeni başlıyor. Önce güneş sistemimizi tanıtıyor bize. Çok yalın, terimlere ağırlık vermeyen bir dille yapıyor bunu. Arada esprilere de yer veriyor ve bu esprileri çok güzel yerlerde yapıyor. Tam konunun ağırlık kazandığı, okuyucunun boğulmaya başladığı yerlerde espriler yaparak eğlendiriyor ve bizi tekrar konuya bağlıyor. Özellikle bazı şeylerin büyüklüğünü veya küçüklüğünü anlatmak için yaptığı abartmalar konuyu hem eğlenceli hem anlaşılır kılıyor. Örnek vermek gerekirse bir gezegenin çapını anlatırken üslü sayıları kullanmak yerine iki tam sayfayı sıfırlarla doldurup sayının büyüklüğünü anlatması beni çok eğlendirmişti. Basitten karmaşığa doğru giden bir tarzı var kitabın. İlk bölümlerde size güneş sistemini anlatırken verdiği bilgiler bana bu konuda merak aşıladı. Kitabın bana sunmadığı üst düzey bilgileri, içimde oluşan merak duygusuyla kendim araştırdım ve kitabın bir sonraki bölümünü daha iyi anlamak için ön bilgi edindim. Daha sonra kitap kuantum dünyasına daldı. Bilindiği üzere kuantum fiziği zor ve karmaşık bir alandır. Yazarın bunu gündelik örneklerle (babaannesinin vazoları gibi) basitleştirmesi takdire şayan. En azından konuya devam edecek kadar kuantum bilgisini okuyucuya kazandırıyor. Temel fizik ve kuantum bilgilerini öğrendikten sonra yolculuğumuz evrenin ve zamanın başlangıcına gidiyor. Buradan sonrası tamamen tahmin ve hayal gücü. Yazar yeri geldiğinde sizin yerinize hayal kurarak size bir kapı açıyor ve gerisini size bırakıyor. O zamana kadar öğrettiği bilgileri hayal gücünüzle harmanlamanızı sağlıyor. Böylece her şeyin en başta nasıl var olduğunu sorgulamaya başlıyorsunuz. Kitabın büyüsü biraz da burada başlıyor. En başta uzanmakta olduğunuz sahilden ne kadar uzaklaştığınızı fark ediyorsunuz. Güneş sistemine, oradan Samanyolu galaksisine, oradan kuantum dünyasına, en son da evrenin başlangıcına uzanan yolculuğunuzda ne kadar çok şey öğrendiğinizi ve ufkunuzun ne kadar genişlediğini görüyorsunuz. Hayata bakış açınız değişiyor, yepyeni bir dünyada buluyorsunuz kendinizi. Kitabın kurgusu o kadar iyi ki bu kadar şeyi, en başta verdiği sözü tutarak tek bir formülle anlatıyor. Fiziğin ne kadar anlaşılabilir ve hayatımızın ne kadar içinde olduğunun farkına varıyorsunuz. En basit örneklerden biri fotosel lambalar. Kuantum fiziğinin uygulamasının bir ürünü. Fakat formüllere boğulmadan çalışma prensibini anlamak mümkün. Kitap anlaşılması ne kadar kolay olsa da, hiç emek harcamadan bunu başarabilmek çok zor. Rastgele bir kitap rafında görüp hayatında fiziğe dair hiçbir şey bilmeyen bir insanın ilk etapta anlaması zor olabilir. İlk başta bu iki cümle birbiriyle çelişiyor gibi durabilir. Fakat kitap fizikle alakası olmayan birine bile o konuları öğrenme konusunda ilham verebiliyor. Siz emek verdikten ve beyninizi zorladıktan sonra bu kitap anlaşılabilir hale geliyor. Ben halihazırda fiziğe çok meraklı bir insan olarak başladım bu kitaba ve yepyeni dünyalara yelken açtım. Aysu AktulayNew York: Beton Yuvası Mı Hayaller Şehri Mi?Bu kadar gökdelenin ve betondan yapılma binanın bir arada olduğu bir şehrin etkileyici güzellikte olabileceğini düşünür müydünüz? Şehrin silüetini internetten değil de gerçekten görünceye kadar bende düşünmemiştim. Bazılarına göre büyüleyici ve nefes kesici bir manzara, bazılarına göre ise abartılan bir güzellik. Her ne denirse densin, herkes için geçerli olan en azından bir his vardır; kendinizi şehrin merkezinde bulduğunuzda küçücük hissedersiniz. Zaten kim sonu gelmez uzunluktaki gökdelenleri boşverip de kendi varlığını hatırlayabilir ki...New York denince akla ilk olarak Central Park gelir sanırım; grinin içindeki yeşil. Evet, belki de çok söyleniyoruz ‘hiç yeşillik yok orada nasıl yaşanır’ diye, fakat düşündüğünüzün aksine büyük bir alanı kaplayan park insanlara fazlasıyla yetiyor. Parkın içinde çeşitli aktiviteler yer alıyor; oyun parkları, konser alanları, restoranlar, göletler ve daha birçoğu her daim insanların kullanımına açık. Peki, bizim ülkemizde bu kadar merkezde ve sırf insanların keyfi ve sportif ihtiyaçları için ayrılmış bir yer var mı? Köpeklerin sahipleriyle beraber koşturduğu, sincapların çimlerde fıstık aradığı, gencinden yaşlısına insanların koşup paten kaydığı, moda çekimlerinin yapıldığı adeta şehrin içinde ikinci bir yaşam merkezi. Şehirde insanlar ne kadar telaşlı hissederse hissetsin burada da bir o kadar mutlu ve huzurlular. Ciğerlerinize o tertemiz havayı çekip tüm sıkıntılarınızı dışarı üflediğinizi varsayın. Hepimizin istediği de böylesine bir rahatlama değil mi? Asla bitmeyecek gibi görünen günlük koşuşturmalar, elbette bu şehirde de var hatta daha bile tempolu. Şehir sizi ister istemez bu ritme ayak uydurmaya zorluyor, siz de panikleyip heyecanlanmaya ve harekete geçmeye başlıyorsunuz. Bir koşu maratonu gibi hiç durmuyorsunuz sürekli bir meşgaleniz oluyor. Sırf bu adrenalinden dolayı bile şehirde yaşamaya gönüllü olanlar var. E biz hiç mi mola vermeyeceğiz yani dediğinizi duyar gibiyim, bunun için benim en beğendiğim "The Magnolia Bakery" isimli mekan. Şehrin bazen iç karartıcı olarak görülebilecek havasına karşın her daim samimi ve sıcak. Size görsel haz yaratacak küçük, sevimli yerel tatlıları da farklı kültür ve mutfakları tanımak isteyen benim gibileri çok tatmin edecektir. İnsanoğlunun tadabileceği en lezzetli tatlılardan birini (veya birkaç tanesini) kaptığınızda doğruca bir parka gidin. Tabii ki çocuklar için olan parkları demiyorum -gerçi Aysu Aktulayorası sizin zevkinize kalmış- bu parklar insanların yoğun tempolarından ve şehrin karmaşasından bir süreliğine de olsa uzaklaşabileceği, bir miktar yeşillik ve canlılık barındıran, tabi ki bedava internet erişimi de cabası, dinlenme yerleri. Bunlardan en bilineni muhtemelen Union Square’dir. Tamamen insanların konforu, huzuru ve mutluluğu için düşünülmüş diyebiliriz. Zaten ülkede insanlara verilen değeri fazlasıyla görüyorsunuz, bizde adalet sistemi ne kadar gevşek ise orada da bir o kadar sıkılar. Her şey kuralına uygun olarak ilerliyor ki kimsenin hakkı yenmesin. Sadece New York’ta yaşayanların değil de ülkedekilerin bu denli mutlu olmasının sebebi bu olabilir. Elbette sebep olarak şehrin eşsiz manzarasını da es geçmek olmaz, özellikle de bu manzaranın keyfini çıkarmak için tepesine çıkabileceğiniz bir sürü gökdelen varken. Evet, bahsettiklerim Empire State ve Rockefeller Center. Şehirde gidilmesi gereken, olmazsa olmazlardan çünkü muhteşem manzaranın yanında şehrin farklı kültürel yapılarını da parça parça görebiliyorsunuz; China Town ve Little Italy gibi. Biliyorsunuz ki, Amerika başlı başına yabancılar ülkesi, o yüzden herkes kendine bu şehirde bir yer edinebilir veya kendinden bir parça bulabilir. Benim gibi kültürel çeşitliliği bir zenginlik olarak görüyorsanız sizin için doğru bir seyahat rotası diyebilirim. Yaşamanın hem zor hem de bir o kadar kolay ve eğlenceli olduğu, kalabalıkta kendinizi şaşırırken aynı zamanda büyüleneceğiniz bu derece renkli başka şehir çok fazla yoktur. Damla AnıkKENDİNİ KEŞFETMEKDüşündüğünüz zaman yaşamızın yüzde kaçını kendi istekleriniz doğrultusunda yaşıyorsunuz ya da yaşadınız? Ya da mesela hayatınızın tamamen sizin kararlarınıza bağlı geliştiğini, ilerlediğini söyleyebilir misiniz? Bence bu ileride büyük bir birey bile olsan, imkansız bir şeydir. Hayatımızı etkileyen ikinci, üçüncü kişiler her zaman olacaktır. Evlendiğinizde eşiniz, çocuğunuz olduğunda çocuğunuz, kocaman insanlar olsanız bile aileniz sizin hayatınıza etki etmeye devam edecektir. Peki bütün bunların yanında biz kendimize giden yolu nasıl bulacağız? Kendi isteklerimizi nasıl anlayacağız? Kendimizi nasıl keşfedeceğiz? Buyrun cevabını konuşalım.Hayatımızın her evresinde kendimize eşlik edecek birilerini buluruz. Aslında bunun sosyallikle uzaktan yakından alakası yoktur. Kimse olmasa bile ailemiz vardır. Sevgilimiz, eşimiz, dostumuz… Bu kendimizi keşfetme yolunda önümüze sayısız insan çıkar. Bazıları bize iyi tecrübeler kazandırır, bazıları ise kötü tecrübeler kazandırır. Ama asıl amaç, kendini keşfetmektir. Kendini keşfettiğin zaman ulaştığın noktayı sayısız kelimeyle tanımlayabilirsin. Mesela Jorge Bucay Kendine Giden Yol isimli kitabında bu noktayı “Mutluluk, kendini geliştirme, refah, aydınlanma, farkındalık, başarı, zirve ya da basitçe son... “(10) olarak tanımlamış. Bu noktaya ulaşmak aslında tamamen “kendine bağımlı kalmak” ile alakalıdır. Mesela sevgiliniz var ama mutlu değilsiniz. Sırf o üzülmesin diye devam ettirmek zorunda hissediyorsunuz. İşte tam bu noktada kendinize bağımlı kalmaktan çıkıp, “kendi” hayatınızı başkasına bağımlı olarak yaşıyorsunuz. Size bu durum her ne olursa olsun sizi mutlu edebilir mi? Ben cevabını verebilirim: Edemez. Aslında nedeni çok basittir. Kendi hayatınızın iplerini başkasına vermiş olursunuz. Hatta biraz daha ileri gidersek eğer, bu karşınızdaki kişi ipleri birazcık sıksa boğulabilirsiniz bile. Bu riski bile bile göz almaya değer mi? Yani tamamen kendi bakış açınızdan çıkıp başkasının bakış açısında kaybolmak… Bazen yolumuzu kaybettiğimizi, hatta kendimizi hiçbir zaman keşfedemeyeceğimizi düşünürüz. Bu noktada yapacağınız şey, ne istediğinizi hatta ilk olarak kim olmak istediğinizi belirlemenizdir. Düşünsenize hayatınızda kendinizden değerli neyiniz var? Jorge Bucay bedenlerimizi bize doğarken verilmiş olan birer “armağan” olarak anlatmış(16). Bu bedeni dileğimiz gibi giydiriyor, dileğimiz gibi süslüyoruz. Peki neden dileğimiz gibi yaşatamıyoruz? Çünkü başkalarının elindeki iplerimiz buna izin vermiyor. Kendimizi keşfetme yolunda, birçok kimliğe bürünürüz. Doğru olan da budur. Çünkü öncelikle kim olduğumuzu keşfetmemiz gerekir. Bazenler hatalar yapabiliriz. Ama bence bizi asıl büyüten hatalarımızdır. Bazen hatalarımıza üzülüp, vazgeçmek isteriz. Ama duygular da insanın sahip olduğu en muhteşem şeylerden değil midir? Düşünsenize sadece bir bedenden ibaret olduğunuzu? Hiçbir arzunuz, üzüntünüz, mutluluğunuz, tutkunuz ya da hazzınızın olmadığını? Kısada hissedemediğinizi düşünsenize? Tenekelerden ne farkımız kalır? Bizi diğer şeylerden ayıran en önemli özelliklerden birisi duygularımızdır. Yeri gelecek hatalarımıza üzüleceğiz, yeri gelecek iyiki yaptım diyecek hatta yeri gelecek onlara güleceğiz bile. Bunlar değil midir zaten insanoğlunu olgunlaştıran? Kendinizi keşfetme yolunda kaç kez hata yaptınız? Ben belki de milyonlarca hata yaptım. Ama pişman mıyım? Hayır. İyiki yapmışım diyorum. Çünkü o hatalar şu an ben olmamı sağladı.Hayatımızda her zaman hatalar yapacağız. Çünkü bu insanoğlunun doğasında vardır. Her zaman sıkıntılarımız olacak. Ben mesela sürekli güldüğüm bir hayat istemezdim. İnsan ağlayabilmelidir. İçindekileri ancak böyle dökebilir ve inanın bana bu yolda bize eşlik edecek birileri her zaman vardır ve olacaktır. Kendini keşfetmek insanoğlunun hayata geliş amaçlarından birisidir.Bazılarımız bunu kolay yoldan yapar, bazılarımız ise zor. Ama elbet o son noktaya ulaşırız. İsterse seneler geçsin, isterse sadece saatler… Sizin o son noktaya bir an önce ulaşmanız dileğiyle. Umarım ulaştığınız zaman sizi orada bekliyor olurum.SAHNE Mİ KORKUSU? Bir tiyatro oyununa ilk gez gittiğim günden hatırımda kulağımın çok ağrıdığı ve bir de ikinci sınıf olduğum var.Tiyatroya gidiyor olmak için belki biraz geç bir yaş olsa da tiyatroyla daha geç tanışmadığım için şükür etmeme yeterli bir yaş. Böylesine etkileyici bir sanat kolunu bilmeden geçen her yıl kayıpmış biraz da büyüdükçe anlıyorum.Sahi, kulağım ağrıyordu dedim ya, kaba kulak olmuştum o zamanlar. Ben güldükçe kulaklarıma varan ağzım nasıl da yakmıştı canımı o gün. Umurum da değildi gerçi gözümden acı ve kahkahalarla karışık akan göz yaşları. Komikti, yepyeniydi yaşadığım bu deneyim benim için, keyiften dört köşeydim koltuğumda. Çevremde yaşıtım yüzü aşkın çocuk vardı ve hepsi de kırılıyordu sahnedeki dişi çürük aslanı canlandıran oyuncuyla. Hayran olmuştum oyuncuyla seyirci arasındaki ilişkiye. Öyle bir atmosfer sağlanmıştı ki salonda, havada dolaşan enerjiye elinizle dokunabilirdiniz o an. Avucunun içindeydi tüm dikkatimiz ve hayranlığımız. Heyecanımız ve kahkahalarımız onun coşmasıyla coşuyor, onun yavaşlamasıyla yavaşlıyordu. İnsanları etkileyebilme gücünden çok etkilenmiştim ve günlerdir çektiğim kulak ağrısını unutup büyük bir keyifle ayrılmıştım oyundan. Yalnızlığın da canımı çok yaktığını hatırlıyorum o zamanlar. İnsanlarla konuşamadığım, sohbet edemediğimden ötürü fiziksele varan bir acı hissettiğimi de. Şanslıydım da ne kadar denesem çözmeye çalışsam da içinden çıkmayı bir türlü başaramadığım bu derdi erkenden anlayıp yardımını benden esirgemeyen farkındalık seviyesi yüksek bir ilkokul öğretmenim vardı. Çok ilginçti beni içinde boğulduğum cehennemden kurtarmak için seçtiği yol. Daha insanlarla birebir iletişim kurmak bile benim için imkansızken, çok daha zor bir görev vermişti bana: Sahneye çıkmak. Ne kadar daha önce provasını yapmış olsak da hiçbir şey o an orada olmak gibi değildi. Benim için anlamı çok büyük olan bir görevdi bu çünkü daha önce bir kez tiyatroya gitmiştim ve hayran kalmıştım sahnedeki o oyuncunun yüzü aşkın insanı öyle etkileyebilmesine. Çok güçlüydü, çok etkileyiciydi sahnede olan kişi benim açımdan ve ben sahnedeydim. Ben "o" kişiydim artık. Öğretmenimin bu işi benim yapabileceğimi düşünmesi ise ayrı bir mutluluk kaynağıydı kendi adıma. Kendimi tiyatroyla ilgili sahip olduğum tek deneyimle özleştirmiştim; ben güçlü ve etkileyiciydim, ben sahnedeydim çünkü sahnede olmanın, olabilmenin şartı sadece buydu benim için o zamanlar. Sahneye çıktığımda hatırımda kalan tiyatronun o ağrı kesici, acıyı azaltıcı etkisini tekrar hissetmiştim. Rahatlatıcıydı sahnede olmak, uyuşturucuydu. İnsanlarla etkileşime geçerken sıklıkla yaşadığım o gerginlik hissinden eser yoktu ben sahnedeyken. Var olan korkumu belki de bir başkasıyla nötrlemeye çalışmıştı öğretmenim, bilmiyorum ne amaçlamıştı asıl fakat sandığından çok daha fazla işe yaramıştı. Sesim takılıp kalmıyordu artık boğazımdaki düğüme, koşuşabiliyor, anlaşılabiliyordum. İnsanlar beni duyabiliyordu ve bu çok uzun zamandır başarmaya çalıştığım bir şey olduğu için yaşadığım tatmin inanılmazdı. Şimdiye dönüp bakıyorum da geçen onca zaman ve çıkılan onca sahneden sonra insani ilişkilerimde kendimde gördüğüm gelişim bende çürük dişi çekilmiş, eski haşmetine kavuşmuş bir aslanmışım hissi yaratıyor. Yüzlerce kişinin önünde teklemeden, titremeden konuşmuşken birebir ilişkilerimde de artık yazılı bir metine, provalara ya da suflöre de ihtiyaç duymuyorum çünkü artık o kadar korkutmuyor, “Ben daha zorunu başardım bu ne ki.” diyerek kendimi rahatlatıp, sakinleştirebiliyorum paniklediğimde. Ne kadar çoğu zaman bize söyleyeceklerimizi fısıldayan bir suflörün varlığı güzel bir hayal olsa da birebir ilişkilerde elde edemeyeceğimiz bir lüks bu. Bir noktada hazır kalıplar halinde gelen karakterlerin ağzından konuşmayı bırakıp kendi sesinizi kullanmanız gerekiyor fakat o sesi buluncaya kadar bu karakterler de alıştırma yapmak adına çok faydalı olabiliyor, benim durumumda olduğu gibi. İnsanların eğer üstlerine düşerlerse en kötü oldukları yanlarını düzeltmek amacıyla çok fazla emek harcayacaklarından o yanlarının artık onların en büyük güçleri haline geleceğine inanıyorum artık. En azından kendimde gördüğüm ve çevremden gelen geri dönütleri yorumladığım kadarıyla. Değil kısa bir sohbeti canlı tutmayı başarmak kantinden su almaya bile çekinen o kızdan onlara, yüzlere tiyatro oyunu oynayabilen sahneye çıkıp sesi titremeden sunum yapabilen kişiye dönüşümüm sanrım bana bu çıkarımı yaptırtan. Ve verdiğim emeği, zamanı düşününce yeterli miktarda çabalarsanız zamanı geldiğinde en olmaz dediğiniz yerinizden değişeceğinize de söz verebiliyorum bu sayede. Yani, sonuçta tecrübeyle sabit. BETÜL BEYAN Sevdiğini Öldürmek “Kulak verin sözlerime iyice, Herkes öldürebilir sevdiğini.” (1) 8 yaşımda haberlerde görmüştüm ilk kez insanların böyle vahşi olabileceğini. Münevver’di kızın adı, en sevdiğim öğretmenimin adıyla aynıydı hayattan koparılan gencecik kızın ismi. Asla çıkaramadım kafamdan o haberi. Sanki bu korkunç olay biricik öğretmenimin başına gelmiş gibi endişelenmiştim. Sevgilisi öldürmüştü Münevver’i. Daha o yaşımda, hiç sevgili nedir bilmeden, garipsemiştim olayı. Münevver’in sevgilisi öldürmek yerine sevmeliydi onu, değil mi? Sanmıştım ki böyle bir şey ilk defa gerçekleşti ve bu korkunç cinayeti işleyen kişi yakalandığı için bir daha kimsenin başına böyle bir şey gelmeyecek çünkü suçlu suçunun bedelini ödeyecek ve dünyadan bu kötülük silinecek. Yıllar geçtikçe ve büyüdükçe fark ettim ki erkekler her gün sevdikleri kadınları dövüyor ve öldürüyorlarmış. Öğrenmem ve bunu sindirmem biraz vaktimi aldı çünkü hayatımda tek bir erkek vardı: Babam. Gözümde canlandıramıyordum. Öldürmek, ölmek, birinin hayatını ellerinden almak bu kadar zor ve büyük bir olayken bir de babamın annemi sevdiği gibi eşini veya sevgilisini seven erkekler bunu nasıl yapıyorlardı? Sevip korudukları için yaptığını söyleyenler bile oluyordu, duyuyordum televizyondan. Aklım almıyordu. Bu ne tür bir sevgiydi böyle? Sevgi; korumak, kucaklamak demek değil miydi yoksa? Değildi sevgi korumak, kucaklamak bu ülkede. Artık her gün böyle bir haber duyuyor olmuştuk. Artık ciğerim sıkışıyor, nefesim boğazımı tırmalıyor, bağırmak istiyorum ama sesim duyulmaz diye korkuyorum, gözlerim doluyor ama göz yaşlarım insanlık adına düşmekten utanıyorlar. Öldürülen onca kadının arkasından diğer herkesin yaptığı gibi sadece ağlamaya utanıyor gözyaşlarım. Geçen ay gördüğüm bir videoda kızının gözleri önünde; sevdiği adam, yani kızının babası tarafından boğazı kesilen bir annenin ölmek istemediğini dile getiren çığlıklarını duyunca göz yaşlarım artık dayanamadılar ve döküldüler dökülebildikleri kadar. Son noktaydı bu video, insanlar bunu nasıl yapabiliyorlar diye bağırdım çağırdım etrafta kendi kendime ve sonraki gün bir başka kadının daha ‘sevgili’ kocası tarafından öldürüldüğünü öğrendim. Son bulmuyordu kadınların bir bir hayattan koparılması. The Stoning of Soraya adlı film toplumun kadınları öldürme kötülüğüne alışmış olduğunu, bu erkek egemen dünyada, dinlerde suçsuz bir kadını suçlamanın ne kadar kolay olduğunu ve o kadının hayatının erkeklerin gözünde hiçbir değeri olmadığını yüzüme vurdu. Kadın cinayetlerinin temel sebebi sevgiymiş gibi kocası, erkek arkadaşı, babası tarafından öldürülüyor kadınlar ve herkes buna alışmış gibi davranıyor. Eğer bir erkek sevdiği kadını suçluyorsa haklıdır diyebiliyor çevredeki insanlar. Soraya taşlanırken etrafındaki insanlara bağırıyor ‘Sizler benim arkadaşlarımdınız. Sen benim babamdın, sizler benim oğullarımdınız. Sen benim kocamdın! Bana bunu nasıl yapabiliyorsunuz?’ diye. Son sözleri bunlar oluyor. Kimse ses çıkarmıyor. Sevdikleri, kendisini sevdiğini düşündükleri… Ve ağlamayacağına söz verdiği hâlde ağlamaya başlıyor Soraya taşlanırken. Sevdiği insanların gözünde bir değeri olmadığını anladığı an ne kadar acı çektiğini damarlarımda hissediyorum izlerken ve bir ağırlık olarak oturuyor yüreğime. Herhangi biri tarafından hayatına son verilmesi bir kenara, sevdiğin insanların hiç ses çıkarmadan seni yavaş yavaş öldürmesi insana ne kadar da acı veriyordur, tahmin bile edemiyorum. Ve Soraya öldükten sonra kutluyorlar onun ölümünü. Güzel bir şey yapmışlar gibi, şenlik havasında… Yoldan geçen, tanımadığım biri bana kötü şeyler söylediğinde ne kadar umrumda olmazsa sevdiğim bir insanın söylediği laflar da aksine bir o kadar etki yaratabiliyor üzerimde. Bir de sevdiğim birinin hayatımı ellerimden almaya çalışmasını düşünemiyorum. Öldürülen yüzlerce, binlerce kadının nasıl hissettiklerini yeterince şanslıysam asla anlayamayacağım. Ama en büyük umudum bundan böyle hiçbir kadının yolunun o cani insanlarla kesişmemesi. Çünkü bence, kimse öldüremez sevdiğini. Doğa Günaydın KAYNAKÇA: 1) Wilde, O., & Özdemir Asaf. (1996). Reading zindanı baladı= The ballad of Reading Gao. Altıkırkbeş Yayın. 2) Nowrasteh Cyrus (Yön.), Soraya’yı Taşlamak ( The Stoning of Soraya M.), Roadside Attractions (Yap.) / Mpower Distribution (Dağ.), ABD 2008. Enes BAYRAM 21601564 TURK – 101 EY ADALET NEREDESİN?! Geçmiş ile olan bağlarımızı güçlü tutmamız belki bize bir ışık olur belki de kendimize ettiğimiz en büyük zulüm. Geçmişi bir ders gibi gönlümüze aldığımız her vakit, geleceğimize bir tuğla daha attığımız gerçeği çıkar karşımıza. Eğer bir ders değil de kıvancımıza alet edersek o gün geleceğimizin tüm temel taşlarına bir balyoz indirmiş oluruz. Tüm bu düşünceler ile birlikte tarih anlayışı insanlar için en büyük merak kaynağı olmuştur. Geçmişte kendimizden izler bulabilmek, geçmişin yarattığı heyecanlar ile kendimizi tatmin edebilmek için gerek milletimizin gerek ise dünyanın tarihi bizim için her zaman koklamaya değer bir çiçek olmuştur. Menekşe koklamak misali olan sahte kahramanlardan tarihi temizlediğimizde her şey bir su kadar berrak olacaktır. Mustafa Kemal Atatürk gibi emsalsiz bir kahramanımız var iken onun üzerine inşa ettiği devlet-i muazzamayı da çok iyi bilmek bizler için doyumsuz bir keyif olacaktır. Osman… Kimilerine göre bir alperen kimilerine göre ise molla. Yollarımızın son noktasında onun bıraktığı, üç kıtayı koynuna alan ulu bir çınar ağacına varacağımız aşikardır. Molla olması gibi olasılık dışı bir olguyu göz önüne alırsak, diz çöktürdüğü prenslerin sayısı onu tarihimizin en büyük alperenlerinden birisi yapmaya yetecektir ve artacaktır bile. Peki Osman, bu hükümranlığını nasıl olmuştu da böyle bir temele oturtmuştu ve üç kıtaya gebe bir beylik haline getirmişti? Bu sorunun ruhumun duvarlarında aksetmesi yalnızca tek bir kelimeyle olmuştu : Adalet. Evet, Osman’ın adalet yelpazesi açıldığında içine yalnızca insanlarını değil hayvanları ve bitkileri de himaye altına alıyordu. Bu sarsılmaz çınar ağacının köklerini adalet ile sulamıştı Osman. Belki de günümüzde en çok muhtaç olduğumuz o biricik duygu ile kök salmıştı devleti cihana. Üstelik de okuma yazma bilmeyen asil bir alperen olarak yapmıştı bunu. Düşüncelerim dalgalanmış, zihnim cevaplar aramaya koyulmuştu bile. Adalet neydi? Egoizmin büyüttüğü bu dünyada tutunacak dalımızdı adalet, sabahladığımız gecelerde başımızı yastığımıza koyan içimizi ısıtandı. Kendi kurduğumuzu düşündüğümüz tüm medeniyetlerin bizden habersiz tek mimarıydı. Damarlarımızda akan en temiz kandı ve bugünkü yokluğunda bizleri hüzne boyayan en büyük hazinemizdi. Küçük bir çocukken kaybettiğimiz misketlerimizin en değerlisi, can paresi duygularımızın en büyük esin kaynağıydı. Bugün ise yalnızca adını andığımız bir duyguydu. Bu çınar ağacının cansuyu olan bir duygu nasıl olur da bunca muhtaç kalınırdı? Hepimizin içine ilmek ilmek dokuması gereken bu duygudan nasıl olur da yetim kalırdık? Kıymetini bilemediğimiz bu duygu terk edivermişti sanki bedenlerimizi. Evet, gökte bir yerlerdeydi ve aramaktan yorulmaya oturup sızlanmaya vaktimiz yoktu. Çünkü tüm insanlık olarak bir ekmek kadar aziz bir su kadar yüceydi bizim için. Dünya’nın ahvalini görüp de içimizin kavrulduğu her an hatırlattı bize önemini. Hayati fonksiyonlarımızın gerçekleşmesi için gerekli olan yaşam kaynağımızı çamur dolu kuyulardan içmek zorunda kalanları gördükçe bir daha çarptı yüzümüze gerçeğini. Bir siyahinin gözyaşlarında damla damla olduğunda vurdu yüzümüze sillesini. Bir kadının bir sokak ortasında ellerini açışında yine yapıştı yakamıza. Adalete olan şu ihtiyacımızı göğe yükseltsek gökkubbe inerdi utancından, sağanak sağanak temizlemeye çalıştığı kirli yüzlerimize baktığında vermezdi suyu bizlere. Erzak bulamadığı için canına kıyan anneyi gördüğünde, bir sahil kenarına uzanmış o masum kız çocuğunu gördüğünde bir daha bize kendisini hatırlatan adalet! Gel ve bırakma bizleri ne olursun! Sana duyduğumuz hasretimizi vuslatımıza çevirdiğimiz gün, umudumuzu bir gonca gül misali yeşerteceksin. Belki de o gün yaptıklarımıza pişman, sana müteşekkir olacağız. Asrın Yaylacı 1 Kıtalar Arası Yayılan Hüzün Hayatımın bazı dönemlerinde içime kapanır, hiç kimsenin benim neler hissettiğimi anlayamayacağı şeklinde bir yanılgıya düşerim. Üstelik bu bilerek ve oldukça sık düştüğüm bir yanılgı. Oysaki içinde bulunduğum sıkıntılı durumların farklı zamanlarda farklı kimselerin de hayatlarına dokunup izler bırakmış olması ihtimali hiç de az değildir. Bir öğrenci, bir anne, bir çalışan hep benzer sıkıntıları yaşar ve hayat aslında hep aynı çapta çemberler çizer. Bunu görmezden gelip bütün sıkıntılarımı “Olur mu canım öyle şey? Benim neler çektiğimi o nereden bilecek?” şeklinde yosun tutmuş cümlelerin arasına gizlememin neredeyse tipik bir insan davranışı olduğunu söyleyebilirim. Bunun arkasındaki sebep bana kalırsa insanın kendisini eşsiz hissetme arzusu! Evet, biz insanlar bazen o kadar bencil oluruz ki acılarımız, sıkıntılarımız dahi yalnızca bize özgü olsun isteriz. Koskoca yerkürede bu derdin tapudaki tek sahibi ve yegâne mirasçısı olmak bir şeref meselesi haline geliverir! Okumuş olduğum Yağmur Damlaları Arasındaki Mesafe başlıklı kitap, birbirinin ardı sıra gelen öykülerden oluşuyor. Her öykünün olay örgüsünde bir önceki öykülerde yer alan karakterlere dair izler bulunuyor. Karakterleri merkeze alan ve çeşitli ülkelerde geçen olaylar silsilesi eşliğinde yerkürenin etrafında dört döndüğüm hissine kapıldım. Justin Ker, yazmış olduğu öykülerin etrafını hüznün ağlarıyla ve kimi zaman gökten kimi zaman ise kahramanların gözlerinden düşen birkaç damla ile sarmış. Dönüp yazarın yarattığı bu ilginç çembere baktığımda aslında arkasında dâhice bir matematik denklemi olduğunu ve yazarın bütün hüzünleri ortak bir paydada