kilometre yukarıdan bıraktığı bombayla yıkılan evinin enkazı arasında çocuğunun cesedini arayan bir babanın hınç dolu çaresizliğinden, ölümü andıran bir sessizlik içerisindeki evinde savaşa giden oğullarından gelecek bir haberi anıların ve geçmek bilmeyen zamanın gerisinden korkuyla ve saf umutlarla bekleyen bir annenin endişeli gözlerinden, sağ olup olmadığını bilmediği cephedeki sevgilisinden aylar önce gelen hasret yüklü mektubu kutsal bir emanetmişçesine özenle saklayan genç kızın sessiz bekleyişinden bahsetmez. Savaş,beraberinde sadece ekonomik ve siyasi bir yıkım getirmez; aynı zamanda insan ruhunda tedavisi olmayan korkunç yaralar açar, toplumu etkisi yıllarca sürecek ağır bir bunalıma sürükler. Belki savaşın yıktığı şehirler yeniden inşaa edilebilir, yok olma noktasına gelen ticari hayat canlandırılabilir, adalet tekrar tesis edilebilir fakat savaşın insan yüreğinden söküp aldığıumutlar, heyecanlar, sevinçler, aşklar, tutkular kolay kolay yerine konamaz.Savaş, insanın vahşi içgüdülerine teslim olarak başlattığı ve netice itibariyle de en büyük zararı kendisinin gördüğü bir yıkım yarışıdır. İlk var olduğu günden beri, insanın ruhunun en karanlık köşelerinde sakladığı yok etme, kan dökme arzusu tarihe şekil veren sayısız savaşın baş müsebbibidir. Tam bu noktada bu metni, savaşların olmadığı, masumların ölmediği, insanın böylesine alçalmadığı bir gelecek umuduyla bitirmek isterdim fakat maalesef şunun bilincindeyim ki insanoğlu var oldukça dünya, kanlı ve acımasız savaşlara sahne olmaya devam edecek. Tarih insanoğlunun hiç görmediği kadar dehşetli savaşlara sahne olacak ve medeniyet denilen çelişkili kavram, bizzat binlerce yıl boyunca kendisini kurmak için çalışanların eliyle yıkılacak.Sümeyra ÜstünKomedyen DüşmanNötrlük varken neden düşmanlık? Önemsiz bir insan için neden boş yere duygudan duyguya atlayalım? Fikrimce düşmanlık, insanın karakterini sergileyen bir faktördür. Çünkü kalp güzelliği, veya bu durumda çirkinliği, yüze yansır. Düşmanlık nefretten beslenen adi bir şeydir ve duyulan nefret başkasını etkilemez. Tam tersine nefreti duyan kişiyi içten içe zehirlemekten başka hiçbir şey yapmaz. Kısacası başkasına duyduğumuzu sandığımız bu duygu yalnızca kendi kalbimizikarartır. Başkasının gününü, hatta hayatını mahvettiğimizi gaye edinirsek, aslında kendi günümüzü ve hayatımızı o insanla ve zihnimizi kirli düşüncelerle kaplarız. Düşmanlık ve nefret beraberinde fazlasıyla tehlike getiren birer konsepttir. O sebeple düşmanlığı kendi benliğimizde yok saymak bir hata değil, zekiliktir. Wilhelm Schmid Düşmanlığın Faydaları adlı denemesinde hayatın sadece sevinçlerden oluşmadığını ve düşmanlığa yer verilmesi gerektiğini savunuyor. Evet, düşmanlık hayatımızda birçok örneğe ev sahipliği yapıyor. Fakat bunun üzerinde durmanın ve tepinmenin bir anlamı yok. Yazarın da belirttiği gibi bazen aile içi kırılmalar yaşanıyor. Arkadaşlıklar zamanla eski bir bina gibi yıkılmaya başlıyor. Hatta bir zamanlar ‘asla onsuz olmam’ dediğimiz insanlar ve dostlar gün geliyor bize bir yabancıdan daha da uzak oluyor. Fakat bu tarz durumlar bence bir düşmanlık gerektirmiyor. Hayatım boyunca ‘artık samimi olmak istemiyorum’ dediğim insanlara bir kere bile düşman gözüyle bakmadım. Belki benim doğamda yoktur, bilemiyorum, ama düşmanlıktan ziyade öyle kişileri hayatından tamamen uzaklaştırmak daha mantıklı bir hareket. Ekstrem olaylara ve duygulara gerek yok ama sanırım insanoğlu olaysız yaşamadan duramıyor. Hak etmeyen insanlara zihnimde yer vermem, ‘onları nasılmahvedebilirim’ diye düşünmem. Annem hep nefret duygusunda dikkatli olmam gerektiğini söyler. Çünkü düşmanlık sadece bana zarar verecektir ve beni yoracaktır. Fakat arkadaşlıkları bitirme aşamasından sonra karşı tarafın kafasında soru işaretleri beliriyor. Anlaştığımızı düşünmediğimiz kişi tartışmayı karakter meselesine çevirebiliyor. Bunun üzerine düşmanlıklar doğuyor ve çekilecek gibi olmayan gereksiz kavgalar ve nefretler ortaya çıkıyor. Başkasına kötü dileklerde bulunmak ne kadar doğru olabilir? Bu her iki taraf için de geçerli. Karma denilen kavrama ve ilahî adalete son derecede inanan bir insanım. O sebeple geri kalan güzel vakitlerimi kendime ayırmayı ve kalbimi çirkinliklerle doldurmamayı her zaman için tercih ediyorum. ‘Farz et ki düşmanın var, ne yaparsın?’ dediğimizi var sayalım. Açıkçası bir şey yapmam. Boş yere enerjimi ve zamanımı tüketmem. Wilhelm Schmid burada düşmanlığın aşılması için öncelikle düşmanın sevilmesi gerektiğini vurguluyor. Sevmemeyi seçtiğin bir insanı neden ve nasıl sevebilesin ki? Denemeyi okurken yazara çoğu zaman katılmadığımı fark ettim. İnsanlar benim içinmuhatap olmamayı seçtiklerim, hayatına dair hiçbir şey merak etmediklerim ve sevdiklerim diye ikiye ayrılır. O yüzden düşmanım, nefret ettiğim yok. İyi ki yok. Görmezden gelmiyorum, görmüyorum. Çünkü birey kendine güvendikçe, kendini daha da sevdikçe hayatındaki olumsuz olaylara ve insanlara bakıp sadece gülüyor. Negatifliklerin yer kaplamasına izin vermiyor. Hayatı yalnızca kendi için yaşayan, başkalarını, yaşam tarzlarını ve düşüncelerini umursamayan insanlar iç huzuru dengelemiş durumdadırlar. Bu tür insanlar örnek alınmalı. Böylece belki bireylerin birbirlerinden nefret etmeleri ve intikam duyguları azalmış olur. Belki de herkes özgürce yaşar. Fakat eğer bir düşmanınız varsa ona umurunuzda olmadığını hissettirin. Asıl düşman o zaman rahatsızlanmaya başlayacak, kendisini size gösterme çabalarında bulunacaktır. Siz de böylece âdeta komedi izlermişçesine seyirci kalacaksınız. Eğlenirsiniz, fena mı?Schmid, Wilhelm. Düşmanlığın Faydaları. İletişim Yayınları, 2017.İbrahim Ergün Gören Gözler (Magritte, René. The False Mirror) İnsan sıkılır zaman zaman, başını kaldırıp bulutlara bakar. Baktığı bulutları bazen bir tavşan bazen bir insan olarak görür. Masmavi gökyüzü bir tuval gibi bembeyaz bulutları gözler önüne serer. Baharla birlikte çimler üzerine yatıp gökyüzüne bakıp düşüncelere dalan insanlar her zaman bana ilginç gelmiştir. Zaman zaman sorarım kendime onlar benim göremediğim neler görüyor. Baktığımız elmanın başka bir insana farklı renklerde kendini gösterebileceği bu dünyada gözden kaçan kıyıda kalmış detaylar pek çok kişinin hayatını değiştirebilir belki de. Bizlere önemsiz gibi görünen bu küçük detaylar başkaları için çok önemli olabilir. Birinin yoldan geçerken ve bizim fark etmediğimiz o cüzdan, cüzdanı düşüren kişi için hayati öneme sahip ilacını barındırıyor olabilir. Her gün kaçırdığımız bu detayların ardında kalan dünya pek çok mucize barındırıyor olabilir. Her gün dolaşan arabaları etrafımızdaki ışıkları çeşitli yüzeyleri algılayabiliyoruz fakat duyu organlarımız bizim gerçekliğin sadece bir noktasını görmemizi sağlıyor. Gerçekliği oluşturan sonsuz sayıda dalga boyundaki sonsuz renk çeşitliliği, hissedemediğimiz sıcaklıklar, tam olarak algılayamadığımız bir zaman boyutu var. Sonsuzluk içindeki bir noktada sıkışıp kalmış algı seviyemiz bile bizlere sonsuz renk ve çeşitlilik sunarken gerçekte bizim göremediğimiz neler olabileceğini merak etmeden duramıyor insan. Zaman zaman dalıyor gözlerim bakıyorum ama gözlerimle değil düşüncelerimle görüyorum. Kimi zaman geçmişten bir anı kimi zaman gelecekten bir kesit, bu gördüklerim ortak gerçekliğimiz olmasa da benim için yeterince gerçek. Gördüklerim bazen üzüyor bazen mutlu ediyor beni ama bildiğim bir şey var ki hayal etmek dünyanın en güzel hissi. İnsan hayal ederken içinde bulunduğu gerçeklikten çıkıp iç dünyasında bir yolculuğa çıkıyor, daha önce görmediği renkler, tatlar, kokular hayallerini süslüyor. İnsan hayallerinin gerçekleşeceği ümidiyle yaşarken gözleriyle baktıklarını göremiyor bu yüzden. Hayallerin büyüsüne kapılıp gerçek dünyadan kopuyor bir an. Yıllarca içinde bulunduğu gerçeklik değişirken insan bunun farkına bile varmıyor. Tam bu sırada arkadan gelen bir ses gerçekliğe döndürüyor insanı, bir rüyadan uyanmışçasına o boş bakan gözler zamanla yerini gerçekliğe bırakıyor. Muhteşem biyolojik makineler olan gözler görmemizi sağlamakla kalmayıp kendimizi ifade etmek için kullandığımız araçlardandır. Genelde insanlar gözlerinin baktığı nesneleri gördüğünü düşünür fakat gören gözler değil beyinlerdir. Bu yüzden bazı insanlar başkalarının görmediği kimseler görebilir, bu insanlar toplum tarafından hastalıklı kabul edilirken, bu insanlar gördüklerinin gerçek olduğunu söylerler çünkü gördükleri gerçektir sadece başkaları onların gördüklerini göremezler çünkü bu gerçekliği oluşturan zihinlerdir. Hisselerimizi şekillendiren zihinlerimiz, gerçekliğin kaynağıdır. Gözlerinin önünde dans eden bulutlar olduğunu söyleyen bir insan yalan söylemiş sayılmaz çünkü gördüğü şey gerçekten de gözünün önünde dans eden bulutlardır. Gerçeklik algısı herkes için bu kadar değişkenken ortak gerçekliğimiz olan dünyada bile gözümüzden kaçan olaylar insanlar tarafından zamanla anlaşılabilir. Atomun yapısından güneşin hareketine, hücrenin şeklinden insan beynine, zamandan, ışığa günümüze kadar anlayabildiğimiz ve hâlâ anlamaya çalıştığımız daha nice gerçek aslında daha büyük bir bütün olan evrenin küçük parçalarıdır. Bu yüzden bakış açısı önemlidir. Makrodan mikroya evrenin her bir köşesinde insan gözünden kaçan pek çok ayrıntı bizim için önemli olmasa da bizi etkileyen büyük sistemin parçalarıdır. Her gün hakkında daha fazla şey öğrendiğimiz evren ortak gerçekliğimizin temelidir ve bu temel hakkında daha fazla öğrendikçe her şeyin birbiri ile etkileşim içinde olduğunu görebiliriz. Ne kadar yakından veya ne kadar uzaktan bakarsak bakalım bu sistemin işlemesini sağlayan kuralların aslında bizleri ne kadar çok etkilediğini görebiliriz. Evreni ne kadar iyi tanırsak kendimizi de o kadar iyi tanırız. KAYNAKÇA Magritte, , René. The False Mirror. 1928. Yağlıboya. Museum of Modern Art. New York. Yavuz Erol SINIFLANDIR’MA’! Dünya üzerinde soluk alıp vermiş olan her canlı içgüdüleri doğrultusunda hayatta kalmak için büyük çaba sarf etmiştir. Kimi türler bu savaşta yenik düşüp tarihe karışmış, kimisi ise hayata tutunarak türünü devam ettirmiştir. Bu savaşı kazananların ortak yanı ise aidiyet duygularının çok güçlü olmasıdır. Kendilerini rahat ve yakın hissettikleri bir grup ile dayanışma içerisinde dış etkenlerle savaşanlar yeni kuşaklara hayat verebilmiştir. İnsanlarda ise bu duygu hat safhadadır. Hep bir gruplaşma isteği içinde olan insanoğlu, kendi fikirlerine ve fiziksel özelliklerine uymayanları dışlayarak onlara savaş açmıştır. Almanların yaptığı Yahudi Soykırımı, Kuzey-Güney Kore’nin bitmek bilmeyen savaşı ve Amerika kıtasında süregelen siyahi düşmanlığı kümeleşmelerin neden olduğu savaşlara örnek gösterilebilir. Savaşan iki tarafın da deri ve kemikten oluşmasına ve tek farklılığın doğum yerleri ve düşünce yapıları olmasına karşın, insanoğlu binlerce yıldır çeşitli nedenler uğruna savaşarak birbirini katletmiştir. Dünya tarihinin en kanlı savaşını konu alan, Władysław Szpilman tarafından 1946 yılında kaleme alınan ‘Piyanist’ in beyazperde uyarlamasını izledikten sonra derin düşüncelere daldım. Romanlara, sayfalarca süren araştırmalara konu olan o devasa İkinci Dünya Savaşı, büyük yetkilere sahip çocuksu liderler yüzünden çıkmıştı. Konuşmasını iyi bilen, ‘sarı saçlı mavi gözlü’ takıntısı olan bir adam yüzünden çocuklar yetim, kadınlar dul kalmıştı. Sınıflandırma takıntısı, masum ruhları sorgulayamadıkları bir amaç doğrultusunda bedenlerinden koparmıştı. ‘İnsanların öldüğü hiçbir dava haklı değildir’ (Piyanist, 2002, StudioCanal) sözü çok doğru olmasına rağmen günümüz şartlarında politikacıların kaçtığı bir fikir sunar. Ülke ve bayrak uğruna ölmenin sosyal açıdan yüceltildiği günümüz toplumunda, insanlar kirli oyunların sergilendiği ucuz bir kukla şovunda baş rolü kapmak için birbirleri ile yarışırlar. Farkında olmadan karşısında dimdik durduklarını sandıkları sorunları elleriyle beslemektedirler. Örnek olarak, ülkemizin üstüne yıllardır kara bir bulut gibi çöken Kürt-Türk sorunu sonradan sentezlenen, gerçek olamayacak kadar mantıksız bir husustur. Öyle ki, yaşadığımız toprakların bağımsızlığını kazanırken sırt sırta savaşan Kürt ve Türk halkları, ‘dışardan’ aşılanan art niyetli fikirlerle ayrılmaya çalışılmaktadır. Kandan ve vahşetten beslenen güçler büyürken, aynı olup ayrı düşenler yaşamlarını yitirmektedirler. Filmi izlerken düşünmeden edemedim, acaba Alman askerleri Yahudileri katlederken neden yaptıklarını hiç kendilerine sormuşlar mıydı? Beş parasız bir şekilde hayatlarını sürdürmeye çalışan bu insanlar, acaba çıkmaz sokaklarda mermiye dizilmeyi hak edecek kadar ne yapmışlardı? Emir komuta zinciri düşünce katiliydi, erleri köleleştiriyordu. Çoğu aynı etnik kökene sahip iki taraf, ‘birileri’ tarafından etiketlenip meydana atılıyordu. Davaları için insan katletmekten gurur duyan emir kulları ise farkına varmadan sisteme hizmet ediyorlardı. Filmin beni çok etkilediğini belirtmek istiyorum. İki saat otuz dakika süren bu şaheser içimdeki aktivist ruhu serbest bırakmıştı. Tam içimden dünyayı kurtaracak fikirler üretmeye başlamışken, filmin sonuna doğru bütün duygularımı temsil eden, beni hazırlıksız yakalayan bir sahneye şahit oldum. Bu sahne çok basit bir diyalogdan oluşuyordu; konuşulanlar ünlü film repliklerinin aksine edebi ve etkileyici sözlerden oluşmuyordu. Tam aksine insan doğasını bir ayna gibi yansıtan, doğal ve ilham verici bir konuşmaydı. Polonyalı piyanist, üşümemek için giydiği Alman paltosu ile Polonyalı askerlere yakalanıyor ve uzun namlulu silahlarla mermi yağmuruna tutuluyor. Piyanist, Polonyalı askerle onun da Polonyalı olduğunu belirtiyor. Polonyalı olduğu fark edilince ‘Peki neden Alman paltosu giyiyorsun?’ sorusuna ‘Çünkü üşüyorum’ diye cevap veriyor. Bu sahnenin beni çok etkilemesinin aslında temel bir sebebi var: Nedenini bilmediği bir kaostan kaçan usta bir sanatçının, ölmemek için giydiği bir bez parçası yüzünden az daha öldürülmesi. İnsanların ölümüne yol açan olayların birçoğunun gereksiz sebeplere dayanması beni hep şaşırtmıştır. Bir bez parçası üzerine çizilen toprak kütleleri, düzensiz çizgilerle ikiye ayrıldığında sınırların farklı taraflarında duran insanların aniden yabancılaşması şaşırtıcı bir unsurdur. Sınıflandırma kavramı, izlediğim bu inanılmaz film sonrasında artık komik ve anlamsız geliyor bana. İnsanların kendi fikirlerini üretme eksikliği dolayısıyla ortaya çıkan emir bağımlılığı sorgulama yetisini törpülemiş, bizi anlamsız gruplamalar yapmaya itmiştir. Çocukluğumu düşünüyorum da, kimseye nereli olduğunu ya da annesinin babasının ne yaptığını hiç sormadım. Tek odağım karşımdaki insanın bana kattığı ve hissettirdikleriydi; tereddüt etmeden sadece kişinin içine, ruhuna bakıyordum. Sonradan bana öğretilenler yüzünden opaklaşan insanların artık içini göremiyordum. Yargılama arzusu bilinçaltımı ele geçirmiş, karşı konulamaz bir teşvikle beni karşımdakine karşı önyargılı olmaya itiyordu. Şimdi anlıyorum ki, insanları sınıflandırmak demek insanlığa ihanet etmek demekmiş. Hep üstün olmayı isteyen yapımıza inat, insanların eşitliği için çabalayacağım artık. İnsan hayatının bu kadar ucuz olması gerçekten sinir bozucu. Silah seslerinin çıkardığı kulak tırmalayıcı sesler yerine, piyanonun önerdiği ziyafeti tercih etmek eminim ki doğru karar olacaktır. Eminim ki birbirimizi olduğumuz gibi kabul ettiğimizde, mutlu hayatlar süreceğiz… KAYNAKÇA Roman Polanski, Piyanist, 2002, StudioCanal Ecem Uzun 21702992 Geçmişte Kaybetme Kendini Yaşam... Dudaklarımızdan içimize üflenen bir nefes... Ufacık bir hata ile kolaylıkla bitebilecek kırılgan bir lütuf değil mi aslında yaşam? Kimileri hayata tutunmak için savaşıyor; açlıkla, hastalıkla mücadele ediyor. Kimileri ise hayatını değiştirmeye çalışıyor; daha iyi bir iş, daha güzel bir sevgili, daha hareketli bir hayat. Ancak kimse yaşamın aslında ne olduğunu düşünmüyor. Sahi, yaşam ne? Yaşamak nasıl bir şey? Yaşadığını nasıl anlarsın? Herkes için farklı bir şey olsa da kesin bir tek şey var hayatla ilgili: Bu hayatı yaşamak için sadece bir tek şansımız var. Boşa harcanmayacak kadar değerli, bir o kadar da çabuk geçen yıllar var önümüzde. Göz açıp kapayana kadar pek çok insan geçmişe dönüp o iç yakıcı kelimeyi kullanacak: “Keşke...” Pişmanlıklar arttıkça geçmişe daha çok döneceğiz. Kesin harflerle yazılmış geçmişe inat, yaşadığımız olaylara tekrar tekrar dönüp bakacak, o durumda yapılacak ya da söylenecek daha iyi şeyler bulmaya çalışacağız. Bulacağız da. Bu “yapılması” ya da “söylenmesi” gerekenleri aklımızda evirip çevireceğiz. Bu düşünceler denizinde boğulurken pişmanlıklarımız katlanarak artacak. Elimizden gelmeyen şeyleri değiştirmeyi arzulamanın yükü altında ezileceğiz ve tam olarak bu sırada “şimdi”yi kaçıracağız. İçinde bulunduğumuz anı yaşamaktansa geçmişteki pişmanlıklarımıza saplanıp kalmayı yeğleyeceğiz. Elbette geçmişin bizi hapsetmesinin tek sebebi pişmanlıklarımız olmayacak; geçmişimize ve o güzel anılara özlem duyacağız. Değer verdiğimiz insanların yanında olduğumuz zamanları ve başkalarının bizden beklentisinin daha az olduğu zamanları arayacağız. Peki “bugün” ile “dün” karşılaştırması bizi ne zaman tüketecek? Ne zaman geçmişte yaşamaktan vazgeçip “şimdi”ye döneceğiz? Geçmişte kaybolan insanlara verebileceğim tek tavsiye Ahmet Telli’nin de bir şiirinde dediği gibi “Hayat (size) bir hayat bağışlasın.” Ne de güzel söylemiş aslında şair! Yaşamak “yaşamak” için yeterli değil; sadece nefes alan bir insanın yaşamı nasıl “yaşamak” olarak nitelendirilebilir ki? Hayalleri, düş kırıklıkları, sevinçleri, hüzünleri olmayan bir insan ne kadar yaşıyordur sahi? Aldığı nefesin hakkını verip onu boşa harcamalı, aydınlık ve karanlık anlarla bezenmiş hayattan kaçmamalı insan. O inişli çıkışlı hayat ile barıştığında gerçekten yaşamaya başlayacak insan. Kötü zamanların bol olduğu zamanlarda, özellikle zordur geçmişin teselli edici kollarına koşmamak. Hepimiz acısıyla tatlısıyla günlerimizi geçiriyoruz, kimimizin hüzünleri baskın kimimizin sevinçleri. Yine de her yaşadığımız aslında deneyimlemeye değer; her olay yeni nitelikler ve bakış açıları katıyor bize. İnsan bunu fark ettiğinde hayat ile barışır bence. Geçmişin geçmişte kaldığını bilir, önüne bakar. Onu bekleyen günleri açık kollarla karşılar ve zamanı gelince yenilerine sarılmak için zamanı geçenleri bırakır. Elbette geçmişi düşünmek kötüdür, insan asla geriye dönmemeli denemez. Güzel anıları bir daha düşünmemek üzere bir rafa kaldırmak, yenilgileri görmezden gelip yeni mücadelelere atılmak hiç şüphesiz hatalı bir karardır. İnsan geriye dönüp baktığında mutlu olmak için güzel anılar biriktirir, yenilgilerinden ders çıkartıp daha dik durur yeni zorluklara karşı. Bu sebeple herkesin kendi geçmişine bir miktar bağlı kalması gerekir. Geçmişi silmek kişinin benliğini silmektir. İnsan, kendini değiştirmek istiyorsa şu anda olduğu kişi haline nasıl geldiğini bilmeli. Ancak bu şekilde kendini değiştirip olmak istediği kişi haline gelebilir. Her ne kadar geçmişe ihtiyacımız olsa da geriye dönünce tedbirli olmak gerekir. Geçmişin en tehlikeli özelliği bağımlılık yapıcı olmasıdır. İnsan kendini orada kaybederse şu ana dönmek istemez, anılarından ördüğü kozanın içinde yalnız bir hayat yaşamaya mahkum eder kendini. “Keşke”ler insanı daha geriye döndürdükçe kişi kendini o zamanların güzel anılarında kaybeder. Bu yüzdendir ki geçmiş tehlikeli bir şeydir. Hem en cana yakın dost, hem de en zehirli düşmandır. Geçmişten kopmamamız gerekir ancak “Yeni bir defter (koyun önünüze)” Ahmet Telli’nin dediği gibi. Eski defteri yakmayın ama yenisini yazmaktan da vazgeçmeyin. Kaynakça: Telli, Ahmet. “Yeni Bir Defter.” Bakışın Senin. İkinci Baskı. Everest Yayınları, 2016, s.11-13. HAKAN KARAKURT 21401021 19 Hayal kurmayı bırak, yaşamaya başla. Filmin sloganından bile büyük ölçüde konusu anlaşılabilir. Walter Mitty, Life adlı dergide fotoğraf biriminin başında bulunuyor. Hayatı çoğu insana göre çok sıkıcı ve gençliğin tabiriyle kendisi “ezik” bir kişilik. Walter hayalleriyle kendine kaçamak bir hayat yaratmış ve olmak istediği kişiyi bu hayallerde var ederken, filmin başından sonuna tabiri caizse evrim geçiriyor. Life dergisi ekonomik nedenlerden el değiştiriyor ve yeni sahipleri elektronik ortamda yayına devam etme kararı alıyor. Bu nedenle, birçok elemanın işine son verilmesi uygun görülüyor. Bu telaşenin içinde Sean O’Conell(çok ünlü bir fotoğrafçı) Life dergisinin son basılı sayısının özel bir fotoğrafla taçlanması gerektiğine inanıyor ve “hayatın özü” dediği yani Life dergisinin özü olan fotoğrafı gönderiyor. Tüm bu süreç de Walter Mitty’nin bu fotoğrafı kaybetmesiyle başlıyor. Walter iş yerinden platonik âşık olduğu Cheryl’la birlikte bu işin peşine düşüyor ve filmin sonunda kozasından çıkan bir kelebek misali yeniden doğuyor. Bu yolculuk onun uyanışı ve evrimi oluyor. Hayalci Walter gerçek Walter’a dönüşüyor. Hepimiz hayal kurarız ya da kurduk özellikle çocukluğumuzda. Belli yaşlara doğru bu azalır ve hayal kuranlar çocuksu ya da olgunlaşmamış olarak nitelendirilir. Bazen hayallerimiz aşağılanır ve küçümsenir. Ancak birçok insan hayallerin gerçek gücünü tasavvur edememektedir. “Dünyayı hayal gücü döndürür” demiş Albert Einstein. Sonuna kadar haklı. Bence hayaller gerçeklerin öncüsüdür. İnsanoğlunun serbestçe davranabildiği yer hayalleridir. Tıpkı Walter’ın yaptığı gibi. Hayallerin ardından gelen safha ise gerçekleşme safhasıdır. Hayalleriniz iç dünyanızı doldurduktan sonra dış dünyaya taşmaya başlar. İşte, herkes bunu yapamaz. Bu durum biraz cesaret gerektirir. Walter Mitty, silik ve renksiz bir kişilikten, bu kadar renkli bir kişiliğe boşluktan gelmedi. İç dünyası zaten zengindi ama o dışarı atması gereken adımı atmayı başarabildi. İnsanlık bugün bulunduğu karanlık çukurdan kurtulmak istiyorsa hayal kurmalı, saf çocuk hayalleri, işte o zaman dünya güzel bir yere dönüşecektir. Film ruhsal ve bedensel bir yolculuğu kapsamaktadır. Walter en sonunda geldiği hale bu yolculuk sayesinde gelmiştir. Walter da keşişler gibi kendini bulur bu yolculukta. İzlanda, Grönland ve Himalayalar’da zorlu bedensel ve ruhsal yükler altında kalmıştır. Bu yükler onun içindeki gerçekliği Walter’ın özünü ortaya çıkarmıştır. Kendi zaaflarını, kırılganlıklarını ve içinde derinlerde bulunan yaralarını incelemiş ve bunları iyileştirmiştir. Bu sayede geriye döndüğünde içinde dev gibi bir ruh taşımaya başlamıştır. Bence her insan böyle bir yolculuğu yapıp kendi özüne ulaşmalıdır. Tek tipli monoton ve kasvetli hayatlarımızın sebebi bu yolculuktan uzak durmamızdır. Eğer ruhumuzu derinliklerimizde bulmazsak o zaman biyolojik bir robottan fazlası olamayız. Filmden çıkarılabilecek derslerden bir tanesi de 21. Yüzyıl hayatının sıkışmışlığı ve sığlığı. Teknoloji bağımlısı köle ruhların varlığı. Walter film ilerledikçe bisiklet ve kaykay gibi araçları büyük haz alarak ve bunu seyirciye yansıtarak kullanıyor. Himalayalara tırmanıyor. Doğayla baş başa bir uyanış yaşıyor. Filmin bir sahnesinde ise Sean O’Conell yakaladığı çok özel bir pozu çekmeme kararı alıyor ve şöyle diyor: “Bazen çekmem(fotoğrafı), en güzel karelerde objektifin gözümle o an arasına girmesini istemem.” Bu sözü günümüzde gezilere gidince fotoğrafları çekmekten gezinin tadını çıkaramayan insanlara güzel bir ders gibi. Walter Mitty, mükemmel bir film ve insanlara ilham veren o ender filmlerden birisi. “Hayatın özü” ve hayallerin özünü bize güzel müzikler, birinci sınıf oyunculuk, harika mekânlar ve ihtişamlı bir senaryo ile sunuyor. Hayal kurmayı bilmeyen ve gölgede kalmış insanlar için bir şey ifade etmeyecek bir film olabilir ama bir denemekten zarar da gelmez. Bir bakarsınız hayal kurmuşsunuz ve renklenmişsiniz. Hakan Karakurt 21401021 Arda Atacan Ersoy VARLIĞIN ODAK NOKTASI: ÖLÜM İlkokul, ortaokul, lise, sınavlar derken üniversiteye geldim ve zamanın ne denli hızlı aktığının farkına varmamıştım. Bunun yanı sıra hayatımla ilgili bazı hususları hiç sorgulamamıştım. Neredeyse yirmi bir yaşıma basacaktım ama nedendir bilmem hiç kendi hayatıma dışarıdan bir göz olarak bakmayı denememiştim ve birçok insan gibi her zaman kendimi hayatın merkezinde görmüştüm. Peki, gerçekten neresindeydim bu hayatın, merkezinde mi? Ya elinde ipler bulunan bir kuklacı gibi yaptığım, yapacağım veya yaşadığım, yaşayacağım her şeyi kontrol ediyordum ya da başkasının hareket ettirdiği iplere göre şekil alan bir kukladan farksız değildim. İşte Sonbahar Ülkesi kafamda daha önce oluşmamış bu soruların önce oluşmasına, daha sonra da cevaplanmasına vesile oldu, hem de söylediği tek kelimeyle: Ölüm. Şimdi bunu okuyan insanın aklında bazı soru işaretleri olabilir, ölümle bu soruların cevabına nasıl varılacağı hususunda. Çünkü bu kelime herkes gibi benim de ezelden beridir bildiğimi düşündüğüm bir kelimeydi ama Bradbury, benim bir yanılsama içinde olduğumu gösterdi birbirinden farklı hayat hikâyeleri ile. Ortada her birey için ortak olabilecek ama bir o kadar da birbirinden farklı yaşam öyküleri vardı ve bunların tek ortak yanı ölümdü. Çünkü ölüm bir pencereyi kapatır, birini açardı ama nerede, nasıl ve ne zaman olacağını hiçbir zaman bilemeden. Ve ben ölüm sayesinde, ölümün benimle hayat arasındaki ince bir çizgi olduğunu anladım. Tıpkı kuklanın oynamasına olanak veren ip gibi. Ben o andan itibaren kuklacı mıyım yoksa kukla mı sorusunun cevabını buldum ve hayatta her şeyin kendi inisiyatiflerime bağlı olarak gelişmediğini anladım. Sürekli bir yerlere koşturuyoruz, sürekli halletmemiz gereken işler var. Herkesin problemi, kendi kişisel bazında, en önemli olanıdır. Tüm bu problemlerin önüne ölüm kavramını getirdiğimde yapılacak işlerim de, yaşadığım problemler de o kadar basitleşiyor ki gözümde aniden. Altı ay önce çok yakın bir tanıdığımı toprağa vermiştik ve o zaman ölümün bu hayattaki tüm olguların üzerinde olduğunu bir kez daha hatırlamıştım. Ölümün bana da ne kadar yakın olduğunu hissettiğim zamanlar ne okulda başarılı olmak, ne iki kilo vermek ne de yeni çıkan telefonu almak umurumda oluyordu. Hayattaki diğer tüm olayların olguların ölüm karşısında bu denli önemsiz kalması, beni de Bradbury gibi ölümü her şeyin üzerinde bir olgu olarak görmeye itti, hatta hayattaki tek gerçek kavram bile olabilir. Bradbury için bir sonbahar ülkesiydi ölüm, haritasını hep yanımızda taşıdığımız ama her geçen saniye gitmeyi ertelediğimiz. Öyle bir harita ki bize her an varacağımız yeri gösteriyor ama biz sürekli onu yok sayarak yaşıyoruz. Aslında o harita bakıldığı zaman sadece ölüm için değil bu hayat için de bize rehberlik eder. Haritayı olabildiğince görmezden gelerek bu hayat hengâmesinde yaşıyorum sanki hiç ölmeyecekmişim gibi, her zaman yaptığım hataların telafi edecek vaktim varmış gibi. İşte tam da bu yüzden bir şey yapmadan önce iki kere düşünmek gerek sanki verebileceğim son kararmış gibi. Bu söylediklerim sadece insanları üzmemek adına ölümü hatırlayın tarzında bir öğüt gibi dursa da aslında kendimiz için de durum geçerli. Yani hayatta yapmak istediklerimizi daha fazla ertelemeyelim bazı hırslarımız uğruna, her zaman ölümü hatırlamak bize yol gösterir neyi o an yapmak isteyip, neyi ertelemeyi istediğimiz konusunda. Ölüm her ne kadar şuan ki dünyada hatırlanmak istenmeyen bir kavram olsa da insanlar tarafından, ölüm kendini sık sık hatırlatıyordu kendini bize çünkü tüm hayatların tek ortak elemanıydı ve hangi insana baksak ölümden bir parça görmek zor değildi. Ayrıca ömrümüzden geçen her saniye bizim onu görmezden gelmemizi daha da zorlaştırıyordu. Demem o ki ölüm, eninde sonunda varlığını kabul edeceğimiz bir kavram ve onunla yaşamayı öğrenmeliyiz. Bu hayatta ve bundan sonrası için daha doğru kararlar almamızı sağlayan, yanımızdan hiç ayırmadığımız bir harita varken bunun kıymetini bilmeliyiz. YAMA USTALIĞI Sokakta yalnız dolaşırken insanlar düşündüklerimi hissedebiliyorlarmış gibi bana bakarlar bazen. Tanımadığım insanlarla göz göze geldiğim vakit o anda ne düşündüklerini bilmeyi o kadar çok isterim ki sanki beyinlerinden geçenleri okuyabilecekmişim gibi yoğunlaşırım karşımdakilere. Belki benim orada olduğumun farkında bile olmayabilirler, kendi hayatlarının sorunlarıyla bocalıyor olabilirler veya aşık oldukları kişinin ne kadar da mükemmel olduğunu düşünüyorlardır. Bunların hiçbiri o an oluşan merakıma engel değil. Sadece gözlemleyerek anlamaya çalışırım ve kafamdan uydurduğum senaryo ile yanlarından geçip giderim. Bazen de bu durum tersine döner. Kalabalıklar içinden hemen kaçmak, sakin ve kimsenin olmadığı bir yere gelmek isterim. Bu anlarda insanların gerçekten ne düşündüklerini asla bilemeyecek olmak iyi gelir. Neredeyse bütün kişisel gelişim uzmanlarının ve kitapların söylediği gibi sokaktaki adamın, karşı komşunun, bakkalın, dolmuş şoförünün, otobüsteki insanların, dünyanın geriye kalanın benim hakkımda ne düşündüğü önemli değil. İnsanın sadece kendini umursaması, kendisi için yaşaması ve arzu ettiklerini yaparak kendini mutlu etmesidir mühim olan. İnsan mutluluk ve huzurla dolu olunca kendinden arta kalan enerjiyi çevresine de ister istemez yansıtıyor zaten. Bu tavsiyelerin doğruluğu tartışılır; ancak her şeye rağmen diğer insanların düşüncelerini umursamadan yaşayanları tebrik etmekten başka bir şey gelmiyor elimden. Kabuğunu kırıp hayatı doya doya yaşamak güç meziyet doğrusu. Bu nedendendir ki Paula HAWKİNS ‘in ‘Trendeki Kız’ romanındaki şu cümle benim bu düşündüklerimi kısmen açıklıyordu: ‘sanki insanlar yüzümden, kendimi tutma ve hareket etme şeklimden üstüme yazılmış hasarı okuyabiliyorlardı.’ Bazı anlarda oluşan ve herkesten kaçma isteği yaratan bu korkunun sebebi nedir bilemiyorum; fakat hasarlarımı görmelerinden korkmadığıma eminim. Ben de onlar gibi hatalar yapıyorum ve yaşamayı öğreniyorum. İnsanlardan kaçma veya onlara doğru koşma, onları kucaklama hissi sizce nereden geliyor? Eminim ki her insan zaman zaman kapılır bu hisselere. Bana kalırsa bu, ruhlarımızdan kaynaklanan bir problem. Hiç ruhunuzda delikler olduğunu hissettiniz mi? Fark etmeseniz de o deliklerden giren hava sizi dondurur ve içinizdeki kışı çevrenizdekilere de yansıtırsınız. Kimi zaman önyargıyla yaklaşan insanların ‘soğuk nevale’ kıvamında sizin aslında bambaşka bir insan olduğunuzu iddia edenlerin sıfatlarına maruz kalırsınız çünkü insanlara karşı biraz uzak durmak üzerinize yakışmayan sıfatları giymeniz için birebirdir. Ama merak etmeyin bunların sorumlusu o delikler. Kendilerini bir türlü sonu gelmeyen bir uçurumdan atlamış gibi hisseden insanlar deliklerini fark eder ve yamamaya çalışırlar. Bazen bu işlemi istemsizce yaparlar. Mesela Paula Hawkins ’ in Trendeki Kız romanındaki ana karakter gibi alkol ile yama yapmaya çalışanlar oldukça fazladır. Size ruhunuzu unutturan bir sıvının deliklerinizi dolduramayacağı oldukça aşikâr. Diğer yama ustaları yalan söyleyerek açıklarını kapatmaya çalışırlar. Kendilerini aslında olmadıkları biri olarak göstermek hoşlarına gider, sanki geçmişte yaşadıkları olayların namlusundan çıkan kurşunlar ruhlarını delik deşik etmemiş gibi . Zamanla yalan söylemek için insanlara ihtiyaç olmadığını fark eder ve artık yalanları kendilerine söylerler. Çevresindekileri hiç yormadan kendi yalanlarına ve başkasının içinde doğruluk payı olmayan cümlelerine inananlar ise geriye kalan yama ustalarıdır. Yama ustası olmak kötü bir şey değil sonuçta ruhlarının bir bütün olmasını istiyorlar sadece, başka bir arzu yok işin içinde. Yalnızca sonuca ulaşmak isterken seçtikleri yola iyi karar vermeliler. Yalan ve alkol gibi basit ve insanı ucuzlaştıran yöntemler delikleri daha fazla büyütmekten başka hiçbir işe yaramaz. Gerçekten ruhlarını kucaklayan insanlar deliklerini fark ettiklerinde onlara yama yapmaya çalışmazlar, onları kabullenirler. Tıpkı Paula Hawkins ’ in Trendeki Kız romanında dediği gibi, ‘ hayatınızdaki boşluklar kalıcıydı. Tıpkı beton kenarındaki ağaç kökleri gibi onlarla büyümeniz gerekiyordu; boşlukların içinden çıkıp şekillenmeliydiniz ‘. Bazı delikler kalıcıdır ne yaparsanız yapın onların üstünü örtemez veya onları halının altına saklayamazsınız HAWKİNS, P.(2015). Trendeki Kız. (ASLIHAN KUZUCAN Çev.) İSTANBUL: İTHAKİ ANLAŞILDI Anlamak, anlaşılmak ve anlaşmak. Bu kelimeleri günlük hayatımızda fazlasıyla kullanıyoruz. Öğretmenimiz dersi anlatırken anlayıp anlamadığımızı sorduğunda anladığımızı, annemiz odamızı toplamamızı istediğinde ve anlaşılıp anlaşılmadığını sorduğunda anlaşıldığını ve arkadaşlarımızla buluşmak için bir plan yaptığımızda hepimiz ortak bir karara vardığımızda da anlaştığımızı kolayca söylüyoruz. Bu günlük kullanımımız tamamen normal. Fakat maalesef, bu kelimeleri sosyal ilişkilerimizde bu kadar kolay kullanamıyoruz. Birçoğumuz hayatımızın belli dönemlerinde anlaşılmadığımızı, insanlarla anlaşamadığımızı düşünüyoruz. Hatta bazen öyle zamanlar oluyor ki bu duruma sevgiyi de karıştırıyor ve sevilmediğimizi düşünüyoruz. Sofia Coppola’nın yazıp yönettiği Bir Konuşabilse filmini izledikten sonra anlamak, anlaşılmak, anlaşmak ve bu kavramların sevgiyle bağlantısı üzerinde düşünmeye başladım. Yeni şeyler yaşadıkça fikirlerimin değişme olasılığı olsa da bu kavramların birbirleriyle ilişkisi ile ilgili bazı fikirler oluştu aklımda. Birini seviyorsak onu her zaman anlayabilir miyiz? Sevdiğimiz kişi de bizi seviyorsa, bu anlaşabildiğimiz anlamına mı gelir? Bu sorular bu şekilde bize yöneltildiğinde “hayır” cevabını verebilsek de çoğu zaman, hayat akıp giderken başka cevaplar verebiliyoruz. Sevgilimizin bizi anlamadığını düşünüyorsak bunun sebebinin bizi artık sevmemesi olduğu sonucuna varabiliyoruz. Ailemizle anlaşamıyorsak, onların bizi anlamaya çalışmadığını ya da bizimle ilgilenmediklerini düşünebiliyoruz. Bu düşüncelerin benim de aklımdan geçtiği olmuştur ama filmi izlediğimde sevginin ve aşkın anlamadan, anlaşmadan bağımsız olduğunu bir kez daha gördüm. John Charlotte’u seviyordu, ama Charlotte anlaşılmadığını düşünüyordu. Charlotte da John’u seviyordu, ama Bob ile gerçekten çok iyi anlaşıyordu. Bazen öyle insanlarla karşılaşırız ki bir bakışımızdan, bir hareketimizden ne hâlde olduğumuzu anında anlarlar. Bu insanlarla daha önceden tanışmış, sohbet etmiş olmamıza gerek yoktur, tıpkı Charlotte ve Bob gibi. Çünkü bazen birini gerçekten anlamak için benzer olaylar yaşamış, benzer durumlarla karşılaşmış olmak gerekir ve bu yeterlidir. Daha önceden hiç konuşmamış olsak da o insanla, benzer bir olay yaşadıysak, benzer duyguları beslediysek onu kolaylıkla anlayabiliriz. Karşımızdaki de bizi anlayacaktır. Peki, ama bu birbirimizi sevdiğimiz ya da seveceğimiz anlamına mı gelir? Belki o insanla o anda birbirimizi anlayacak, fakat sonrasında hiç görüşmeyecek, hatta belki hiç konuşmayacağız bile. Yine de bu anlaştığımız insanı sevmeyeceğimiz anlamına da gelmez. O insan bir şekilde hayatımıza girebilir ve zamanla aramızda sevgi oluşabilir. Her ne kadar böyle bir şey yaşamasam da sanırım bu hayattaki en güzel şeylerden biri olur. Anlaştığımız biriyle karşılaşmak, aramızda sevginin oluşması ve bunun arkadaşlık ya da aşk gibi bir ilişkiye dönüşmesi… Bence bu bir nevi şans sayılır. Bizimle aynı duygulara sahip, aynı veya benzer şeyleri yaşamış biri… O kişiyi bulmak bence gerçekten de hiç kolay değil. Bulsak da bu birbirimizi sevmemizi gerektirmez. Dolayısıyla, bence sevdiğimiz kişilere odaklanmalıyız. Bizi anlamadıklarını düşündüğümüzde önce dönüp kendimizi sorgulamalıyız. Filmde Charlotte Bob’a, John’un onu anlamadığını söylüyordu. Bu noktada aklıma takılan bir soru var. Charlotte gerçekten anlaşılmak istiyor muydu? Çoğunlukla karşıdakini suçlamak, onun eksiklerini dile getirmek bize daha kolay geliyor. Her şeyi yapıp yapmadığımızı, yaptığımız şeyleri en iyi şekilde yapıp yapmadığımızı görmek için önce kendimizi sorguya çekmek yerine karşıdakini işaret ediyoruz. Bazen anlaşılmadığımızı söylerken kendimizi anlatmak için hiç de çaba sarf etmediğimizi düşünüyorum. Dolayısıyla, işe önce kendimizden başlamalıyız. Bir insanı anlamak bence gerçekten de kolay değil, fakat imkânsız da değil, özellikle de o insanı seviyorsak. Eğer anlaşılmadığımızı düşünüyorsak, kendimizi anlatma biçimimizi de gözden geçirmeliyiz. Karşımızdaki insan yaşadığımız şeyleri yaşamamış olabilir, o duygulara uzak olabilir. Yine de sevgi, onun bizi anlamak istemesini sağlayacaktır. Sevdiğimiz insan bizi anlamak için bize doğru bir adım attığındaysa da anlama sırası bize geçer. Anlaşılmak istiyorsak karşımızdakinin bizi anlayabileceği şekilde kendimizi ifade etmeye çalışmalıyız. Sonuçta her birimiz bambaşka bir dünyayız ve hepimizin deneyimleri ve algısı çok farklı. Bunları göz önünde bulundurarak kendimizi en uygun şekilde ifade ettiğimizde anlaşılmama ihtimalimizin düşük olacağını düşünüyorum. Kısacası, çoğu şeyde olduğu gibi anlaşılmanın da anahtarı biziz. Gerçekten anlaşılmak istiyorsak bunu bir şekilde başarabiliriz. Bazen şanslıyızdır ve kolaylıkla anlaşılabilir, anlayabilir ve anlaşabiliriz. Şans her zaman bizimle olmayabilir, fakat bu da sorun değil; çünkü istersek, başarabiliriz. Tek yapmamız gereken, hemen hemen her şeyde olduğu gibi biraz sabredip emek vermek. Gerisi kendiliğinden gelecektir. İpek Kökeş Kaynakça Coppola, Sofia. Bir Konuşabilse. 2003. Film. Yiğithan Yıldız ZAMANIN KURUYUP GİDEN YEŞİL YAPRAKLARI Son zamanlarda düşündüğümde, her şeyin elimden kayıp gittiğini fark ettim en çok da zamanımın. Zamanım, her saniye kaybolup gidiyor. Ben onu ne biriktirebiliyorum ne de onun gitmesini önleyebiliyorum. Hani sahilde elimize bir avuç kum alırız da parmaklarımızın arasından kayıp gider ya aynı onun gibi. Salvador Dali'nin Belleğin Azmi adlı bu resmine her baktığımda, saatler aklıma vaktin boşa harcanıldığında nasıl eriyip gittiğini, kurumuş ağaç boşa zaman harcanılarak geçirilen hayatı ve ölümü, resimde görünen böcekler ise bana zamanın içerisinde didinip duran insanları çağrıştırıyor. Bu uçsuz bucaksız zaman kavramında, hayatın beni yönlendirmesiyle, anın farkına varmadan savrulup hayatıma devam ediyorum. Yaşamımın da resimdeki kurumuş ağaç gibi olmaması için zamanımı kaliteli değerlendirerek, hayat ağacımın dallarına yapraklar yani kendimi geliştirebileceğim ya da vaktimi unutulmaz kılabilecek olaylar ekleyerek onu yeşillendirmem gerektiğini hissediyorum. Aksi takdirde, bir gün arkama dönüp geçmişime baktığımda kurak bir ağaç görmek, koskoca evren içerisinde, boşa akıp gitmiş bir hayatla karşı karşıya gelmeme neden olabilir. Ne kadar istesem de ne kadar çabalasam da geç kalınmış bu farkındalığı yeşillendirmek güç olabilir. Her ne kadar ağacıma yapraklar eklemek istesem de öncelikle dallarının oluşmasını sağlamalıyım. Bu dalların kendime olan güvenim ve verdiğim kararlar doğrultusunda oluşacağını düşünüyorum. Ancak zaman ne kadar hızlı geçse de kararlarımı verirken aceleci davranmamalıyım. Oturup mantığımı öne sürerek düşünmeli ve ondan sonra karar vermeliyim. Çünkü aceleci davranıp saatlerimi kurtarırken yıllarımdan olabilirim. Sonrasında ise keşkeler içerisinde boğulup gidebilirim. Bir ömür boyunca keşke keşke diyerek, hayat ağacımı kurutmaktansa, çok geç olmadan, o an isteğim için azimli olmalı ve ona ulaşmak için elimden gelen bütün çabayı sarf etmeliyim ki hayat ağacım yeşil yapraklarını çıkarabilsin. Elimden gelenleri yaptığım bu evrede, diğer insanların fikirlerine önem vermeliyim ancak kendi fikirlerimin yok olup gitmesine izin vermemeliyim. Çünkü kendi benliğimi kaybedip başkalarının dedikleri doğrultusunda hareket edersem hayat ağacıma yeşillikler eklemek yerine onun solmasına izin vermiş olurum. Bu yüzden, hayat ağacımı başkaları tarafından etkilenmemiş düşüncelerimi oluşturabileceğim bir yere ekmeliyim. Yani düşüncelerimi önemsemeyen, insanların fikirlerini kendi amaçları doğrultusunda değiştirmeye çalışan, sadece kendi hayat ağacını yeşillendirirken, diğer insanların ağaçlarını kurutan kişileri hayatımdan çıkarmalı ve onlardan uzak durmalıyım ki ileride oluşma imkânı olan keşkeleri baştan önleyebileyim. Paylaştığım fikirlere saniyesinde köstek olan insanlar yerine, mantık çerçevesinde değerlendirip daha sonrasında karar veren kişilerle zamanımı geçirmeliyim. Çünkü kaybettiğim her fikir, hayat ağacımın çürümesine yol açan etkenlerden biri olabilir ve geç kalınmış bir fikir olarak daha sonrasında ileriye çıktığında, zamanımı kaybetmiş olmama yol açabilir. Hayat ağacımın etrafında pis otların bitmesine izin vermek yerine güzel renkli çiçeklerin oluşmasını sağlamalıyım yani çok fazla arkadaş edinip, kalitesiz arkadaşlık ilişkilerine boşa zaman harcamak yerine az ve sağlam, belki de bir ömür boyunca sürecek arkadaşlıklar kurmalıyım ki hayat ağacımın yeşilliği de o kadar uzun sürsün. Bu resimle şans eseri karşılaşmadan önce, zamanımın ne kadar da boşa akıp gittiğini fark edememiştim. Belki de hiç fark etmeye çalışmamıştım. Hayatımdaki en büyük mal varlığım olan zamanımı bu kadar değersizce harcadığımı fark etmem, hayatımda aldığım kararlara ve yanımda hangi insanları bulundurmam gerektiği konusunda düşünmeye ihtiyacım olduğunu anlamama yol açtı. Keşke kelimesinin hayatımda daha fazla yer edinmemesi için artık yapmam gereken, zamanıma hak ettiği değeri vermek ve onu doğru kullanmak. Çünkü, kaybettiğim ve kaybedebileceğim hiçbir saniyeyi asla geri alamayacağım. KAYNAKÇA Dalí, Salvador. La persistència de la memòria. 1931. Resim. ETİKETİ OLMAYAN İNSANLAR Biz, insanlar özümüzde sosyal bir varlığız ve içgüdülerimiz bir grubun parçası olmaya iter bizi. Bu grup, aile üyelerinden, hemşehrilerden, aynı dine inananlardan veya aynı ırktan insanlardan oluşabilir. Başka bir insan eğer bizimle aynı grubun içindeyse, o zaman başka bir sebep olmadan o insana karşı iyi duygular taşımaya başlarız. Pazarda elma satan adamla memleketli çıkarsak eğer, bize özellikle en güzelinden, ezilmemiş elmaları seçer ve üstüne bir de bize o elmaları biraz daha ucuza verir. Böyle gruplara ait olmak faydalıdır, kaliteli ilişkiler için de güzel bir bahanedir. Bir insana “Sen bizden birisin.” demekte herhangi bir problem yoktur. Asıl sorun birine “Sen bizden değilsin.” dendiğinde başlar. Kimse kimseyi kayırmak zorunda değil ancak bir insan ötekileştirildiği zaman sorunlar dizisi başlar işte. Biz kavramının yanına onlar kavramı eklenince bu sefer çatışmalar için bir zemin oluşur. Çok fazla insan biliyorum, karşısındaki kişinin bireysel özelliklerine hiç bakmadan, onun ait olduğu grubun duyduğu kadarki özellikleriyle yargılamaktan çekinmezler. Örneğin televizyonu bozulan bir adam, sırf dinini veya ırkını beğenmediği için televizyonunu kapısının önündeki çok yetenekli bir tamirciye götürmek yerine, iki mahalle ötedeki, alelade bir tamirciye götürmeyi tercih edebiliyor. Veyahut, bir adam çıkıp Aleviye kız verilmeyeceğini söyleyerek, damat adayını daha hiç tanımadığı halde, çocuğunun evlenmesine izin vermeyebiliyor. Kızının hayatının zindana dönecek olması onun bu düşüncesinden daha önemli olmayabiliyor. Bu durumlar ne yazık ki sadece bu seviyelerde kalmıyor. Bu denli ön yargılar ve ayrımcılıklar şiddetle birleştiğinde insanlıktan yoksun, kabul edilemez bir boyut alıyor. Nedir insanları bu denli öfkelendiren? Benim gördüğüm, insanlar öyle bir hal alıyorlar ki, biz ve onlar kavramı onları öyle bir ele geçiriyor ki bir noktadan sonra “onlar”ın bu dünyaya bir hastalık olduğunu düşünmeye başlıyorlar. Bir hastalığı yok etmek için çalışmak, çaba göstermek mübahtır, dolayısıyla bu insanları da. Bu dünyada öyle insanlar var ki kendilerini kaybedip evindeki bir kara sineği öldürür gibi bu kendilerine zıt grupta olduğunu düşündüğü insanların canına kıyabiliyorlar. Örgütler kuruyorlar, hiç tanımadıkları insanlardan oluşan kitleleri, ideolojileri uyuşmuyor diye katlediyorlar. Bu katliamları, yıkımlarını hayatlarının amacı ilan ediyorlar. Benim canımı tek sıkan bu gruplaşmayı aktif olarak şiddete dökenler değil. Bunlara kayıtsız kalarak ayrımcılıklarını pasif olarak yürütenleri de anlayamıyorum. Bir insan bireysel olarak tanıdığı birinin ölüm haberinden, televizyondan duyduğu tanımadığı birinin ölümünden etkilendiğinden daha çok etkilenir. Bu doğru ancak birisi evindeki rahat koltuğunda otururken eğer Fransadaki bir terör saldırısından üzüldüğü kadar, Ortadoğuda olan aynı çaplı bir saldırıdan etkilenmiyorsa, ben böyle bir insanın insanlık değerlerinden şüphe ederim. Bana göre, böyle olaylara gösterilen tepkiler seçim yapılmadan, eşit düzeyde olmalıdır. Avrupadaki bir insanın canı, Suriyedeki bir insanın canından daha kıymetli değildir. İnsan, her yerde insandır. Peki diyorum, düşünüyorum, bu biz ve onlar gruplaşması nasıl dizginlenebilir diye. İnsanlar bu düşünce yapısına hayatları boyunca öylesine maruz kalıyorlar ki artık böylesi yaklaşımlar kemikleşiyor. Sanırım bu ayrılıkçı düşüncelerin yok edilebilmesi aynı Geçmişin Gölgesinde filmindeki Derek Vinyard gibi çok büyük acılara maruz kalmak gerekiyor. Belki de o bizimkiler dediğimiz insanların çok berbat olabileceğini, diğerleri dediğimiz insanların da birer melek gibi davranabileceğini sadece şok edici olayların sonucunda idrak edebiliyoruz. Umarım insanları bu nefret dolduran gruplaşma huylarından kurtarmanın kolay bir yolu vardır. Umarım vardır da ben bu yolu öğrenip küçük de olsa arzuladığım dünya için çalışırım. Umarım dünya öyle bir yön alır ki içinde insanlar din, dil, ırk gibi etiketlerle ayrılmaz, farklı muamele görmez. Ne ölçüde olursa olsun böyle bir dünya için katkı sağlayabilirsem ne mutlu bana! Mertcan Temel Bedircan Çopur Aslı Uçar 26.09.2014 Türk102- 27 Vicdan Zorbalığa Karşı - Stefan Zweig Özgürlüğün Şovalyesi: Castello "Vicdan Zorbalığa Karşı" adlı biyografi, Fransız deneme yazarı Stefan Zweigh tarafından kaleme alınmış, yirminci yüz yılın ses getiren eserlerinden biridir. Gerek konusu gerekse Zweig'ın konuyu ele alışı açıcından akıllarda kalıcı olan bu biyografinin teması, Zweig'ı bilenlerin tahmin edeceği üzere siyasettir. Sadece dönemin Fransa'sında değil, tüm dünyada hakim olan kaos hali, kimilerinin ekmeğine yağ sürüyordu. Fransız reformcu Jean Calvin diktatörlüğünü bu sayede sürdürüp özellikle halkın alt kesimlerine akıl almayacak zulümler ediyordu. Hâlâ bazı ülkelerde mutlak monarşinin hüküm sürdüğü düşünüldüğünde, 16. yüzyıl Cenevre'sinde yaşananlar dünya hayatına o kadar da uzak değildi. Calvin, farklı düşüncelere tahammül dahi edemeyen bir diktatördü. Hümanist din adamı Miguel Serveto'yu da görüşleri nedeniyle idam cezasına çarptırması ile birlikte sınırları aşmaya başlamıştı. Tarih boyunca hüküm sürmüş diktatörlere bakıldığında bu olay örgüsü hiç de yabancı gelmiyor bizlere. Eğer ortada bir rejim varsa bunun karşıtları da muhakkak olacaktır. Düşünceleri özgürlük ve insan hakları üzerine kurulu olan Sebastian Castello, Serveto'nun yakılarak idam edilmesinden sonra çılgına döner ve artık Calvin onun bir numaralı düşmanıdır. Bir bakıma hümanist damarları kabaran Castello, mücadelesini başlatır. Zweig, her iki tarafıda de öyle incelemiştir ki, okuyucu kitabı okurken bir düşmanı bir de dostu varmış gibi düşünür fakat bu ikisini de o kadar iyi tanıyordur ki kendini o savaşın 1 Bedircan Çopur 21200421 Bedircan Çopur Aslı Uçar 26.09.2014 Türk102- 27 Vicdan Zorbalığa Karşı - Stefan Zweig ortasında gibi hisseder. Günümüzde de sıkça karşılaşabileceğimiz, toplum içerisinde bazı kişilerin faşizan tavırları o dönemlerde diktatörlüğü hüküm süren Calvin ile had safhalara ulaşmıştır. Bu kitap, çağlar arasında sıkışıp kalan ideoloji çatışmalarının günümüzdeki karşılıklarını bize gayet iyi sunmaktadır. Elbette Zweig o dönemin kahramanlarıyla günümüzü bir benzerliğe kavuşturmayı başarmıştır. Kitabı okurken, birazdan olacak bir olayı tahmin edermiş gibi önümüze ne geleceğini kolayca seziyoruz. Bir yandan Ortaçağ'daki vahşete tanık olurken, diğer yandan bütün bu vahşetlere aldırmaksızın hümanistliğini arkasına almış bir vaziyette diktatöre meydan okuyan Castello'yu yaşayabiliyoruz. Düşünce özgürlüğü, insanca yaşayabilmenin gerektirdiklerindendir. Bu kitabı okurken okuyucu kendini bir cehennemin içinde hissedebilir. Her ne kadar Cenevre'de yaşananlar günümüzdekilere benzer olsa da, detaylıca incelediğimizde reform dönemindeki kadar katı kuralları asla göremeyiz. Fakat aynı zamanda Zweig bütün olanları öylesine anlatıyor ki, barış ve özgürlük için verilen mücadele hiçbir zaman karşılıksız kalmayacakmış gibi hissettiriyor insana ve bir anda tehlikelerin, ideolojilerin, savaşın ve kanın hüküm sürdüğü ortaçağa adeta özgürlüğün şövalyesi gibi atılıveriyor insan. Bu özellikleriyle diğer yazarların önünde durmayı başaran Zweig kimi zamanlarda da mağlubiyetin zaferini hissettiriyor okuyucuya. Kitabı okurken, ideolojileri uğruna can veren yüzlerce insan bir anda etrafımızda beliriyor ve bizi de mücadeleye çağırıyor, nihayetinde düşüncelerimizle eriyip gidecek olsak bile bu durumdan aşırı keyif almayı, yaptığı işten ne pahasına olursa olsun vazgeçmemeyi öğreniyorsunuz. Bu sayede ezginlik duygusu kayboluveriyor bir anda ve hayata daha pozitif bakabiliyorsunuz. 2 Bedircan Çopur 21200421 Bedircan Çopur Aslı Uçar 26.09.2014 Türk102- 27 Vicdan Zorbalığa Karşı - Stefan Zweig Bütün bunlarla birlikte Zweig'ın bu eseri bitirirkenki şu sözlerini unutmamalı: "Her yeni doğan insan ile birlikte yeni bir vicdan doğar ve daima birileri çıkıp fikri görevini yerine getirmesi ve insanlığın hakları uğruna eski kavgaya yeniden başlaması gerektiğini hatırlar ve her zaman Calvin'e karşı bir Castello ayağa kalkar, iktidarın bütün zorbalığına karşı düşüncenin mutlak bağımsızlığını savunur"(248). Her insan kendine belirlediği bir ideoloji doğrultusunda hayatına devam eder fakat kimileri o ideolojiyi yayma peşindedir, kimileri de ideolojisi uğruna can vermeyi göze alabilecek kadar cesurdur. KAYNAKÇA: Vicdan Zorbalığa Karşı, Stefan Zweig, Çev: Zehra Kurttekin, Can Yayınları, 2010: s.248 3 Bedircan Çopur 21200421 Çaresizliğin Çığlığı Herkesin hayatında aklına kazınan, ilk duyduğundan beri hiç unutamadığı cümleler vardır. Beni de derinden etkileyen, “Umut, şimdi hiç görmeyen birine, gökkuşağını anlatmak kadar zor ve imkânsız.” olmuştu bir Cem Adrian şarkısında… Hiç mutlu olmamış bir insana mutluluktan bahsetmek, hiç çaresiz kalmamış bir insana çaresizliği tanımlamak gibiydi. Boş bir çaba ve kabulleniş içeriyordu. Emrah Serbest’in Müptezeller’i de sosyal medyada oluşturduğu büyük yankıdan sonra satın almaya karar verip okuduktan sonra da bende yer etmiş bu cümleyle kolayca eşleştirdiğim bir kitaptı. Adı geçtiğinde veya kitapla ilgili bir cümle gördüğümde hâlâ içimde bir sızı bırakır. Mutsuzlukları kendine saklayıp dışarıya hep iyi tarafları göstermek… Birçok insan aslında bunu yapmıyor mu? Zayıf, güçsüz ve belki de acınacak hâlde görünmekten korktukları için çaresizliklerinden kaçıp mutsuzluklarını içlerine atarak yaşıyorlar. İşte bu kitap öyle değil. Hatta biriktire biriktire, kendi içinde boğulanların sesi niteliğinde. Sessiz kalıp ezilen ve bu çaresizlik karmaşasında kaybolan herkese inat yaşanılanları bağırıyor. Bu dışa vuruma imreniyordum çünkü yazar, bağımlılıklarını ve bunlara sebep olan acılarını tüm açıklığıyla kağıda döküp milyonlarca insanla paylaşmaktan çekinmiyordu. Nefessiz bir şekilde hayatın zorluklarını haykırıyordu. Belki de bu yüzden yazdıkları, içimde herkes gibi bastırdığım o hüzünlü tarafa kolayca hitap edebiliyordu. Bazen bu gerçekçi yansıtışından dolayı, sanki arkadaşım veya yakınımdan bir olay dinliyor hatta az sonra onu teselli edecekmiş gibi hissediyordum. O kadar bedbaht bir tutumdaydı ki… Okudukça her öyküde yeni bir sigara daha yakmaktan kendimi alamıyordum. Fazla depresif hissettiğim bir yerde durdurup, “İyi de hayatın güzel tarafları da yok mu? En basitinden nefes almak gibi, bence sende denemelisin.” diyesim geliyordu. Hele de bu kitapla tanışma serüvenimde baş rölü oynayan ve sosyal medyada kitabın sürekli rastladığım çok ünlü bir diyalogu vardı ki… İletişim ve Tasarım bölümünde de okumamın etkisiyle, tasarladığım birçok grafik çalışmamın konusunu oluşturdu. Ve kitapta o noktaya gelip, o derin cümleleri hikâyesiyle birlikte okuduğumda, bana nefes almanın hayatın güzel tarafları içinde sayılıp sayılamayacağını yeniden sorgulattı. Depremde yerle bir olan evin ardından Serbes: “Üzülme baba, alt tarafı bir ev, alt tarafı beton parçası ya. Çalışır ederiz, yine alırız. Ben de çalışırım bundan sonra, söz, alırız bir ev daha.” “Ona üzülmüyorum ki ben,” dedi babam. "Her ay evin taksitini ödedik de ne oldu. Bak, uçup gitti elimizden balon gibi. Keşke seni ağlatmasaydık çocukken. Keşke sana o akülü arabayı alsaydık.” (60) Hayatın bir insana, hem de her şeyini ailesi için feda etmiş ve yıllar boyu evi için çalışıp didinmiş bir babaya böyle bir cümle kurdurması ne kadar da acı. Evet, ailelerimiz seçemiyoruz. Dünyaya gelmeden önce veya geldikten sonra belki de seçim hakkımızın olmadığı tek konu bu. Fakat ailelerimizin de bazen hakkında hiçbir seçim yapamadığı konu var ki oda hayat… Ellerinde olmadan, sadece bu yaşamın getirilerine veya götürülerine boyun eğmek zorunda kalıyorlar. Peki ya bu dünya herkese adil davranıyor mu? Tabii ki hayır. Bence yazarın bu kitapta vurgu yapmak istediği tam da dünyanın olmayan adaleti zaten. Emrah Serbes deyince çoğumuzun zihninde ilk olarak Behzat Ç. canlanıyor. Ben de daha önce yazdığı hiç bir kitabı okumamış ve sadece dizisini izlemiş biri olarak söyleyebilirim ki, eğer gerçek hayattan, yaşanmışlıklardan yani kısacası içimizden kesitler arıyorsanız, Serbes aklınızda bulundurmanız gereken bir numaralı isimlerden biri. Tabii, bu seçiminizde depresif anlatımlara karşı bünyenizin ne kadar dayanıklı olduğunu da dikkate almanız gerekir. Çünkü Müptezeller, benim için hâlâ bir cümlesini dahi gördüğümde içimde sızı bırakan kitaplar listesinde. Bazen sadece adına veya kitabın kapağına rastlamamda yetiyor… MELİSA ŞAŞMAZF. Sude Sönmez 01.05.2018 21601453 ZORLA GÜZELLİK Olmaz. İlk görüşte aşk olur, nefretle başlayan dostluk olur, lahmacunun yanında ayran olur, pilavsız kuru fasulye bile olur ama zorla güzellik olmaz. Bir insan bir insanı, hayvanı, bitkiyi, eşyayı sevmeyecek, istemeyecekse başına silah da dayansa yüreğinin derinliklerinde hissetmez o sevgi denilen duyguyu, hissedemez. Saygı duyabilir, belki kabullenebilir ve alışabilir ama eğer dayatma üzerine kuruluysa bu hisler, her zaman belli bir rahatsızlık duyacaktır içten içe; ağzı ne söylerse söylesin, isterse inkar etsin, “Ölüyorum sevdamdan” desin… Saygı duymak, zarar vermemek bambaşka dünyalardır zaten, bazen bunların zorla yaptırılması gerekebilir. Ancak kimseye hiçbir şeyi zorla gerçekten sevdirmek mümkün değildir. Kimin neyi gerçekten sevdiğini anlamakta mümkün olmayan şeyler arasında gelir. Zorla sevgi olmaz ama çok kolay kandırmak olur. Birini, bir şeyi sevmeye zorlanmak bana kalırsa bir kelepçeden farksızdır. Hiç sevmediğimiz bir yemeği sevmeye ve yemeye mecbur bırakıldığımızı hayal edelim, işkence gibi gelmez mi? Mecbur bırakıldığımız için yesek de, zevk alır mıyız yerken? Okul yemekhanesinde çıkan yemeği yemeye mecbur olan küçük bir çocuğun çaresizliği ve kıvranışı işkence, kelepçe değil de nedir? Evet, bazen bazı besinleri sevmesek de onları tüketmeye mecburuz, peki insanlar için de geçerli mi bu? Bazı kişileri sırf mağdur konumda oldukları için sevmek mecburiyetinde bırakılıyoruz, sevmediğimizi itiraf edersek de sanki o hoşlanmadığımız insanların hepsini katletmişiz gibi psikolojik bir baskı, bir linçle karşılaşıyoruz. Örneğin mülteciler; hiçbir ülke vatandaşı sırf mağdur konumda diye kendi ülkesine sığınmış olan başka bir insanı sevmek zorunda değildir. Halkın onları sevmek zorunda olduğunu iddia edip, “Duyarlı olmalısın” diye etrafındakilere nutuk atan kimselerin yaptıkları büyük bir gösteriden başka hiçbir şey değildir. “İnsanları sevmelisin, çok duyarsızsın!”, hayır! Önce sen duyarlı olmakla insan sevmek arasındaki farkı öğrenmelisin, daha sonra da kimsenin kimseyi sevmek zorunda olmadığını aklına güzelce kazımalısın. Evet, aynı ülke sınırları içinde yaşayan insanlar birbirlerine sonsuz saygı göstermek zorundadırlar ancak saygı dediğimiz kavram beraberinde sevgiyi getirmez, sevginin her zaman saygıyı getirmeyeceği gibi. Hayatları çok zor anlayabilirim, yaşadıklarını asla yaşamak istemem, hayal bile edemem ve başlarına gelen her kötü şeyin geçmesini kalbimin en derinlerinden dilerim; ancak neden zorla güzellik oldurmaya çalışıyoruz? “İnsanları sevmelisin”, bu lafı duymak istemiyorum açıkçası, sevgi koşulsuz gelmez ki… Ben bu kimselerden bir iyilik, güzel bir söz, en azından bir gülümseme görmüş müyüm ki? Sırf zor durumda diye hiçbir hayrını görmediğim kişileri ben neden seveyim? Bu gösteriyi kime, niçin yapıyoruz? Mültecilik gibi kavramlar söz konusu olduğunda insanlara kazandırılmak istenen şey sevgi değil en başta saygı olmalıdır bana göre. Ülkeme sığınan milyonlarca mülteciyi benim koşulsuz sevmem ne bana, ne o insanlara bir şey kazandırır… Ama saygı duymam, onlarla birlikte yaşayabilmeyi öğrenmem, hayatlarının değerli olduğunu kabul etmem her ikimize de onlarca fayda sağlar, yaşantımızı kolaylaştırır, yaşam kalitemizi yükseltir. Maalesef bu düşüncelerimi sokağa çıkıp söyleyecek olsam on kişiden dokuzu benim bencil ve kötü kalpli olduğumu iddia edecektir. Oysa insanları sırf zor durumda oldukları için sevdiğini iddia etmek onlara acımaktır, bana acınsın istemezdim. Üstelik acaba bunu test etmenin bir yolu olsa geçebilirler miydi sevgi testini? Bu yaptıkları duyarlılık gösterisinin arkasında kalplerinden gelen, samimiyet dolu, hakiki bir sevgi varsa eğer gerçekten, o zaman tebrik ederim. Sevgileri kadar saygıları da olduğunu dilerim. Ve yine de bilmelerini isterim ki insanları sevmek zorunda değilim; ne hepsini, ne hiçbirini… HİSSET, İNAN, PES ETME Savaş: kan dondurmaya yeterli tek bir kelime.Ölüm: savaş kelimesinin akla getirdiği ilk sözcük.Kadınlar ve çocuklar: bu iki ağır kelime tarafından en çok hasara uğrayanlar.Peki tüm bunları bir kenara bırakıp hayatımıza devam edebilir miyiz? Hiç sanmıyorum. Tarihin çoğu döneminde yaşanan ve hala da yaşanmaya devam eden şeyler çünkü bunlar. Din, toprak, yer altı zenginlikleri derken devletlerin birbirine girmesi ve ölen masum halk. Uzunca bir süre bu halkın vermiş olduğu psikolojik savaş ve her geçen gün bir önceki günde barındırdığı umudu bulamayıp, onu kaybetmeye yüz tutmuş insanlar.Peki sizce sırf birilerinin hırsları ve maddi, manevi bazı değerleri uğruna insanların bu kadarı acı çekmesi neye yarar? Cevabını ben vereyim : hiç bir şeye. Çünkü vicdanı olanlar ; o insanların, özellikle çocukların yüzlerine yansıyan acıyı öyle bir hissederler ki, tüm bu diğer kavramların ne kadar da boş dünya işleri olduklarını görürler. Aylan bebeği hepiniz hatırlarsınız. Savaştan kaçmaya çalışırken bindiği bot batınca cansız bedeni kıyaya vurmuştu hani.En duygu yoksunu insanın bile canını yakabilecek bir fotoğraf kalmıştı ondan geriye sadece. İnsanı , savaşın içinde olmasalar bile umutsuzluğa sürükleyen anlardan biriydi bu. ‘Ne suçu vardı?’ diye sorarız ya hani çoğu zaman. Hiç bir suçu yoktu, olamazdı da zaten o küçücük yaşında. Ama buna rağmen bu kadar acının, gözyaşının, kötülüğün omuzlarına yüklediği tüm o ağırlıklar da taşınamaz bir hal almıştır eminim. Kolay değildir öyle her gün bomba sesleriyle yaşamaya çalışmak. Empati kurmaya bile cesaret edemiyoruz hala değil mi? Düşününce herhangi, ufacık bir sesten bile korkan biz, onların buna nasıl dayandığını anlamanın kıyısından bile geçemeyiz.Lakin ki, işte tam bu anda, ‘güç’ unsuru devreye girer.Eğer insan hayatının herhangi bir zaman diliminde, yaşadığı herhangi bir olay karşısında kendini yorgun hissederse, içinde bulmak isteyeceği tek şeydir güç.Çünkü bu, aynı zamanda, savaşın içinde yaşama tutunmaya çalışan o masum insanların en çok ihtiyaç duydukları histir.Bazen artık bir şeylerin cana tak ettiği noktada bile dimdik durulmasını sağlayan yüce duygudur güç.Bu yüzden, eğer bir insan bir şeyleri değiştirmek, bir şeylere karşı gelmek istiyorsa, ilk önce içindeki bu duyguya kulak vermelidir. Böylelikle tüm zorluklara kendi başına göğüs gerebilir.Kendi gücü ona güven verir. Güven ise cesareti getirir.Bu, fiziksel güçten çok daha farklı bir yerdedir ki cinsiyeti, ırkı, dili ne olursa olsun bazen tek bir bakış, tek bir duruş, tek bi hareket bu gücü gözler önüne sermeye yeter de artar. İçinde bu eşsiz duyguya ulaştığında ise tüm dünyayı bile karşına alabileceğine inandırır insan kendini.Belki de bu, artık kaybedecek hiç bir şeyi kalmadığında ortaya çıkan ama bir kere tadına vardığınızda bir daha hiç bir zorluğa boyun eğmeyeceğinizin garantisini verir. Tüm bunları göz önüne aldığımıza göre artık son satırlarıma varabilirim yavaş yavaş.Savunduklarımı, düşündüklerimi, hissettiklerimi, inandıklarımı size aktarabildiğimi ve bu yazının birçok yerinde ortak noktalarda buluştuğumuzu sezebiliyorum.Keşke benim bu yazının sonuna vardığım gibi bu iç acıtan olaylar da kendi sonlarına varabilseler.Savaşlar, ölümler, hüzünler çok uzaklara gitseler buralardan.Bunlar hiç yaşanmasa. Herkes birbirleriyle, bir şeyleriyle bir şekilde bütün oluşturduğunu anlayabilse keşke.Şunu unutmamak lazım : bir ressam ellerine zarar gelmesini, bir şarkıcı sesini yitirmeyi, bir anne çocuğunun incinmesini neden istesin? İstemezler elbette. Çünkü tüm bu unsurlar onlarla bir tam haline gelirler ve eğer bunları kaybedecek olurlarsa ‘güç’leri aynı patlamayı bekleyen bir volkan gibi kendilerini bir anda gösterir. İşte bu güç, insana hiç bir şeye boyun eğmeden yürümeyi, zorluklarla ise korkmadan başa çıkmayı öğretir. Hepimizin, ihtiyaç duyduğumuz zaman içimizde bir parça dahi olsa varolan güce ulaşması dileğiyle. Binhan Buse BİLGEHAN 21402547 SANALLAŞIRKEN SOYUTLANMAK ​İnternetin insanlık tarihinin en büyük nimetlerinden biri olduğunu inkâr edemeyiz. Bilgi edinmek için, müzik dinlemek için, kitap okumak için, birileri ile iletişim kurmak için yani kültürel ihtiyaçlarımızda olsun sosyal ihtiyaçlarımızda olsun internet hayatımızın vazgeçilmezi olmuş durumda. Otobüsümüzün ne zaman geleceğini bilen, telefon faturamızı ödememize yardım eden, gideceğimiz yer için rota çizip alternatif yolları bize gösteren internet aslında masum değil. Öyle bir bağlandık ki internete çekip alamıyoruz kendimizi. İnternetsiz yaşayamayan bağımlı insanlara dönüştük. Tabii ki internetin bize sağladığı yararları göz ardı edemeyiz fakat bize verdiği zararlar da göz ardı edilemeyecek kadar ciddi konular… İnternet insanların birçok sorun yaşamasına sebep oluyor. Öncelikle internetin ve insanların vazgeçilmez bir parçası olan sosyal medyanın olumsuz etkilerine bakalım. Çünkü interneti sosyal medyadan ayrı inceleyemeyiz. Hatta insanlarda internet ile sosyal medyanın aynı anlamda olduğu gibi bir kavram yanılgısı bulunmakta. Örneğin, insanlar fotoğraf paylaşmayı çok ciddiye alıyor sosyal medyada. Kaç kişi tarafından beğenildiğini, kimler tarafından izlendiğini kontrol ediyorlar sürekli. Bir süre sonra alınan beğeni sayısından, izlenme sayısından kendilerini kimi zaman narsist kişiliklere kimi zaman özgüveni düşük bireylere dönüştürüp kişilik bozuklukları yaşıyorlar. Ya da arkadaş ortamında internetteki “sanal dünya”larına çekilip zamandan ve mekândan kopuyorlar. Hatta insanlar kendilerini bu sanal ortama öyle kaptırıyorlar ki göz problemleri, bel ağrıları gibi fiziksel sağlık sorunlarına bile yol açabiliyor bu bağımlılık. Bence internet şu an insanları gruplaştırmış durumda. Bu gruplardan biri hiçbir şekilde internetin zararlarını kabul etmeyen, sürekli internetin yararlı yanlarını gören bireylerden oluşuyor. Bir diğer grup, internetin yarattığı zararların farkında fakat “Ne yapalım, çağ böyle gerektiriyor. Çağa ayak uydurmalıyız.” diyen bireylerden oluşuyor. Diğer bir grup ise internetin yarattığı zararların daha çok farkında olup çağa ayak uydurmaya çalışırken aslında sanallaştığımızı, bazı değerlerin yok olduğunu bilen ve bu bilinç ile düşünürken psikolojisini bozmaya ramak kalmış bireylerden oluşuyor. Ben de kendimi bu grup içinde sayabilirim. İnternetin tüm güzelliklerinden faydalanıyorum, her işimi yapıyorum ama içimde sürekli bir acabalar dolaşıyor. Telefonumuza indirdiğimiz internet tabanlı uygulamalara verdiğimiz izinler, bulut teknolojilerine kaydettiğimiz belgelerimiz, giriş için e-posta ve şifre isteyen web siteleri bu gruptaki bireyleri tedirgin ediyor. Çünkü biliyoruz ki birileri bizim bilgilerimize erişmek istese bir şekilde ulaşabilir, birileri bizi dinleyebilir. Bunun bilincinde olmak insanı güvensiz ve tehdit altında hissettiriyor. Örneğin, geçtiğimiz günlerde bir tane numara sorgulama uygulaması ile insanlar başka insanların onları nasıl kaydettiğini öğrenebiliyordu. Önce küçük bir grup kendilerinin nasıl kaydedildiğinin ekran görüntüsünü alıp sosyal medya hesabında paylaştı. Sonra bu paylaşımları gören bir grup insan uygulamayı merak edip indirdi. Daha sonra paylaşımlar arttıkça insanlar daha da meraklandığı için uygulamayı indiren insan sayısı daha da çok arttı. İnsanlar sırf merak ettikleri için telefon rehberlerine ulaşılmasına şüphesiz bir şekilde izin verdi. Kendi bilgilerini verirken, rehberlerinde yer alan diğer insanların da bilgilerinin paylaşılmasına göz yumdular. Tanımadığınız birisi gelip “Telefonunuzu verir misiniz? Rehberinizden birkaç insanın numarasına bakacağım.” dese ne kadar tuhaf karşılarız değil mi? Ama indirdiğimiz uygulama “Telefon rehberine erişim istiyoruz.” dediğinde hiç düşünmeden “Erişime izin ver.” diyoruz. Gerçek hayatta tuhaf karşıladığımız bir durum sanal hayatta aslında hiç de tuhaf gelmiyor. İşte internet insanların psikolojisini bu şekilde etkiliyor. İnternetin hayatımıza katkısı da hayatımızda yarattığı sorunlar da ortada. Peki orta yolu nasıl bulabiliriz? Erol Göka’nın İnternet ve Psikolojimiz kitabında içinde kaybolduğumuz ​ ​bu sanal dünyadan nasıl çıkabiliriz gerçeğe ulaşabileceğimiz anlatılıyor. Erol Göka bizleri analiz yapmaya, düşünerek hareket etmeye davet ediyor. Ben de önümüzdeki bilgiyi, uygulamayı ya da internette bulunan herhangi bir şeyi tartıp biçerek hareket ettiğimizde sanal hayattan uzaklaşıp gerçek hayata dönebileceğimizi düşünüyorum. Sosyal medya hesaplarını önemsemek ile başlayabiliriz mesela. Sosyal medyada çok beğeni aldığımızda ya da çok izlendiğimizde gerçek hayatta patronumuz bizi tebrik etmeyecek ya da birinin bizi nasıl kaydettiğini öğrendiğimizde hayatımızda hiçbir şey değişmeyecek. İnternette birçok bilgi, uygulama ya da web site var. Bunların hepsi doğru ve gerçek değil aksine çok fazla şey olduğu için içlerinden seçim yapabilmeli, ihtiyacımız olanı tutarlı bir şekilde öğrenmenin yolunu bulmalıyız. BAYBORA KAAN KILIÇ Eksik Miyiz İnsan Mı? Pek sevmem aslında şiir okumayı falan. İlgim yoktur bir şiir kitabını okuyup içindeki aşk hikâyelerinde boğulmaya veya onlardan ders çıkarmaya. Oldum olası hiç inanmamışımdır bir kitaba, şiire veya şarkıya yansımış olan hikayelerin herkesin hayatıyla denk tutulabileceğine. Fakat bir gün, sevdiğim bir dizinin Hırsız Yavuz karakterini oynayan Osman Sonant’ın seslendirdiği Palyaço şiiriyle karşılaştım. Bu şiir ne bir aşk hikayesinden alıntıydı ne de bir aile faciasından. İnsan değil, insanoğluydu bu şiir; hepimizdi, herkesti. Bir şeylere sahip olduğunda hep kazandığını görür insan. Sahip olduğu şeyin ne olduğu önemli değil; soyut, somut, maddi veya manevi... Hep kendisinin arttığını görür. Çocuğu olduğunda, âşık olup ilişki kurduğunda veya üniversiteyi kazandığında kendisinden bir şeyler eksildiğini göz ardı eder. Aslında kazanç dediğim şey insanı mutlu eden, insanın hayata karşı tutumunu düzenleyen ve daha iyisi için umut büyütmesine vesile olan muhteşem bir dopingdir. Bunlar gibi hayatı güzel gösteren oluşlar dururken, insan kazancın kendini eksilten taraflarını varsaymaz. Kimse de birbirini bardakta dudak payı olsun diye bırakılan boşluğu göremediği için eleştiremez. Ama öyle bir gün gelir ki çocuğundan asla beklemediğin bir hareketle karşılaşırsın. Mesela onu sigara içerken görürsün veya okuldan devamlı kaçtığını öğrenirsin. O çok sevdiğin, hayat arkadaşım dediğin insanın senden sakladığı kötü huylarını öğrenirsin ya da daha kötüsü aldatıldığını hissedersin. Koca bir yıl çalışıp büyük heves ve umutlarla kazandığın üniversitede, en önemli sınavını trafik yoğunluğu yüzünden kaçırırsın ve okul bunu telafi etmene izin vermez. Bu durumlara genel olarak “ömür törpüsü” derim ben. İnsanlar kendilerine bitmeyecekmiş gibi gelen ama gayet de kısa olan ömürlerinde bu olayların onları törpülediğini hissetmezler. Üstünden birkaç yıl veya daha az zaman geçer, ve unuturlar. Çünkü bu ömür törpülerinin geldiği yere; yani çocuklarına, sevdiklerine ve okullarına büyük bir şevkle bağlıdırlar. Bilirler ki sahip oldukları şeyin götürüsünden çok getirisi vardır kendilerine. Buradaki asıl sorun şu: Bu insanlar kazançlarının kendilerine yaşattığı ihanet duygusunu kimseye anlatmazlar, anlatamazlar. Bir ebeveyn herhangi bir tanıdığına çocuğunun sigara içtiğini anlatırsa, karşısındaki insanın çocuğu değil de ebeveyni yargılayacağını bilir. Aldatılan bir âşık insanların ona acıyacağını bilir. Üniversitede okuyan bir öğrenci sınavını trafik yüzünden kaçırdığını birilerine anlatırsa kimsenin ona inanmayacağını, kaldığı için bahane uydurduğunu zannedeceklerini bilir. Dolayısıyla ömür törpüsüne maruz kalan insanlar, yaşadıklarını birilerine anlatmadıkça eleştirilmeyeceklerini, yani eksilmeyeceklerini düşünürler. İşte bu durum saçma geliyor bana. Çünkü insanlar kendilerini eksiltenin dışarıdan gelen eleştiriler değil, Turgut Uyar’ın “palyaço” dediği ve benim “iç ses” olarak gördüğüm kalpleri olduğunu bilmiyorlar. Açıkçası ben her insanın hayatında ömür törpülerinin olduğuna inanıyorum. Dünyada her şeyi mükemmel giden hiçbir hikaye ile karşılaşmadım şu yaşıma kadar. Karşılaşacağımı da hiç zannetmiyorum. Fakat ne zaman insan kendi kazancından bir tokat yese, kendi iç sesi bunun bir eksiklik olduğunu kişiye söyler ve sanki ondan başka hiç kimsede eksiklik yokmuş gibi insanın ömrünü o anda törpülemeye başlar. Kazançlarına olan bağlılıkları sayesinde belli bir zaman sonra akıllarından çıkarabilirler eksikliklerini. Ama bence önemli olan akıldaki değil kalpteki yeridir. Akıl kendini yenileyebilir ama kalbimiz bunu yapabilecek bir mekanizmayla yaratılmadı. Eksikliklerin tamamen bitirilebileceğini zannetmiyorum çünkü insan sosyal bir varlıktır ve her zaman kazanç ve kayıpları olur. Fakat bunu azaltmanın, en azından acısını hafifletmenin tek yolu o çok korktuğumuz insanlarla paylaşmaktır. Bırakın insanlar sizi eksiklerinizle bilsinler. Eğer karşınızdakinin ömür törpüsü olmadığına inanıyorsanız, ki bence böyle bir insan yok, inançlarınıza liderlik yapan insanların hayatlarından örnek alın. Göreceksiniz ki hepimiz insanız ve kendi yanlışlarımızla dize getirilerek büyüyoruz. Eksiklerimizden ders alıp ya yolumuzu değiştiriyoruz ya da öğütler vererek yakınlarımızın yoluna sokak lambası oluyoruz. İnsanoğlu ister inansın ister inanmasın, eksikliklerimiz alçak insanlar olduğumuzu göstermez. Eğer öyleyse de hiç problem değil; herkes alçaktır biraz. Özge GÜNGÖR Fotoğraf: nobodylovesnone.blogspot.com.tr Ömer Faruk Babademez, 21601216. Bazen En Kötüsüdür Değer Vermek Dünyaya gelmeden önce hiçbirimize ailemizi seçme gibi bir şans verilmiyor. Sevsek de sevmesek de onlar bizim ailemiz oluyorlar. Fakat, özellikle de yıllar geçip biz büyüdükçe, seçim yapmamız gereken durumlar da artmaya başlıyor. Küçük bir çocuk olarak önceleri yemek yiyip yememek arasında seçim yapıyoruz, ardından biraz daha büyüyünce saat kaçta uyuyabileceğimiz gibi veya ne zaman banyo yapacağımız gibi basit durumları seçiyoruz. Bu sırada arkadaşlar edinip dış dünyadan da insanlar tanımaya başlıyoruz, kimini seviyoruz, kiminden hiç haz etmiyoruz. Ardından bir gün geliyor ve biz aşık oluyoruz, yüreğimiz adeta delicesine çarpıyor, bundan başka bir şey düşünemeyecek hale geldiğimiz günler dahi oluyor… Peki ya bir gün yaptığımız bütün seçimlerin yanlış olduğunu fark edersek ve bu seçimlerin bedelini çok ağır bir biçimde ödememiz gerekirse? Ezel dizisinde olan da tam olarak bu, hayatının en mutlu günlerini yaşayan, arkadaşlarını ve aşık olduğu kadını canından çok seven Ömer ve aslında Ömer’in düşündüğü gibi insanlar olmayan bu insanlar. Ömer bir otomobil tamircisi olan ustası Ali’nin yanında çalışıyordur. Çocukluk arkadaşı Cengiz’le hala aralarından su sızmazken, gönlünü kaptırdığı Eyşan’ı da hepsinden ayrı bir kefeye koyar, onu bambaşka sever. Aslında çok muhteşem bir hayat geçirmiyordur Ömer fakat onun için muhteşem bir hayat villalara veya yatlara sahip olmak değil, sadece mutlu ve sevdikleriyle beraber olmak anlamına gelmektedir. Fakat ne yazık ki arkadaşları için aynı durum geçerli değildir. Arkadaşları, onlara hiçbir şeyi değişmeyecek kadar değer veren Ömer’e komplo düzenleyip banka soymuşlar ve suçu Ömer’e atmışlardır. Üstelik Eyşan’ı da bu işe karıştırmak istemişlerdir ve kardeşinin hastalığı için paraya ihtiyacı olan Eyşan onlara katılmak zorunda kalmıştır. Soygunun sonunda Ömer uzun süreli bir hapis cezası yerken diğerleri hayatına güllük gülistanlık devam etmişlerdir. Aklında intikam vardır fakat bunun hiçbir yolu yoktur ama bir gün Ömer’e bir kapı açılır. Bambaşka bir sima ve sesle hapishaneden çıkabilecektir ve çıkar da… İsmini de değiştirir ve “öncesi, geçmişi belli olmayan” anlamına gelen Ezel ismini seçer. Fakat Ezel için geçmişindeki bu karakterlerle yüzleşmek kolay olacak mıdır? Benim için hayatta başıma gelebilecek en kötü şeylerden birisinin kesinlikle güvendiğim ve değer verdiğim kişiler tarafından sırtımdan vurulmak olduğunu düşünüyorum. Bunun sebebi geçmişe dair pişmanlıklar ve üzüntüler olarak da yorumlanabilir elbette ama en az bunlar kadar önemli bir sebep daha var. Unutamamak… Ömer’in yaşadıklarının çok benzerini yaşadığınızı düşünün. İlla ki bu olayın sonunun hapis veya ona benzer bir durumla bitmesine gerek yok, aldatılma gibi bir durum da olabilir. Bence şu soru bile yeterince tüyler ürpertici böyle bir durumda, “sen olsaydın ne yapardın?” Açıkçası bu öyle cevaplaması kolay bir soru değil çünkü böyle bir durum karşısında insanın kendisinin ne yapacağını kestirmesi de hiç kolay değil. Ben olsam her an intikam hırsıyla yanıp tutuşabilirdim ki bu çok doğaldır. Fakat bundan daha önemli olan ve cevaplanması gereken bir soru olurdu sanırım aklımda, “neden?” Bu soruyu sorardım çünkü mantıklı bir cevap vermelerini beklerdim. Mantıklı bir cevap verebilsinler ki ben onları affedebileyim... Dizide aynı cevabı Ömer de bekliyor ama Ömer onlara inanmaktan da korkuyor. Bunu ona yapabilecek insanlara tekrar güvenmekten inanılmaz derecede ürküyor ve bu yüzden Eyşan hapishanede ziyaretine geldiğinde ona tek bir kelime etmemesini, çünkü ederse ona inanacağını söylüyor. Ömer bunu biliyor, çünkü hala ona deliler gibi aşık… Çünkü Eyşan ona mantıklı herhangi bir sebep sunsa Ömer hiç durmayacak ve anında inanacak buna. Çareyi de onu hiç dinlememekte görüyor. Peki intikam gerçekten böyle bir durum karşısında insanın o çekip alınmış duygularını yerine getirmeye yeter mi? Böyle bir olayın ardından her şeyini kaybetmiş bir insan intikam duygusuyla beslenirken sonunda, intikam almasının ardından mutlu olabilir mi? Ömer, Ezel olarak aralarına geri döndüğünde intikam planları için yıllarını vermiştir. Yıllarca bambaşka bir insan olmaya çalışıp hazırlık yapmıştır. En sonundaysa Ezel aralarına tekrar katıldığında her şey anlamsızdır. Bütün o intikam hırsı, bütün o hazırlıklar sanki boşu boşunaymış gibi. Çünkü sanki hala Cengiz arkadaşı, Ali ustası, Eyşan da her şeyden çok sevdiği aşkıydı. İşte bu yüzden çok zor insanları hâlâ severken onlara karşı bir kin beslemek. Çünkü iki ayrı duygu kendi içinde bile inanılmaz bir kargaşa beslerken, bir araya geldiklerinde bunlara yaşayan insan için çok daha zor bir durum teşkil ediyor. Kötü bir alışkanlık gibi, asla bırakamıyorsunuz fakat kesinlikle bırakmanız lazım. Böyle bir hikâyenin içinde olmak fikri bile beni yeterince ürkütürken ben “sen ne yapardın” sorusuna cevap vermek istemiyorum. Çünkü ne yaparsam yapayım, her hareketin hem olumlu hem olumsuz yansımaları olacak benliğimde. Böyle bir durumda affetmek de çok zor intikam almak da, bırakıp düşünmemeye çalışmak da zor hayata devam etmek de. Çünkü Ezel ne yaparsa yapsın onları çok seviyor fakat bu kadar çok sevdiği bu insanlardan bu kazığı yemekse her şeyi alt üst ediyor. Ömer Faruk Babademez Kaynakça: Ezel. Dir. Uluç