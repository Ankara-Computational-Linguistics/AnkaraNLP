güzel veya çirkin, her köşesini kabulleniyoruz bir noktada. Çünkü, bu kabullenmeyi deneyimleyen bir insan olarak içten içe her zaman biliyordum. Tek gövde olmak için, önce bulunduğun yere teslim olman, sonra da kurumuş yaprakların da dahil olmak üzere her özelliğini kabullenmen gerekiyor. Tafdrup, Pia. Bulunduğun Yerde – Seçme Şiirler. Çev. Murat Alpar. İstanbul: Yapı Kredi Yayınları, 2016. Elif Serim Başak ÖZAYDIN Hayatın Renkleriyle Süslü Robotlar Üniversite hayatıma adım attığımdan beri kendimi geleceğin mühendisi olarak görüyorum. Ortaokuldan beri kurulan hayallerin gerçekleşmesine bir adım daha yaklaşmaktı benim için elektrik-elektronik okumak. Kendimi bildim bileli bu alanda araştırmalar yapabileceğim konuları düşünmek beni adeta büyülemiştir. Ancak ya izlediğim filmlerden ya da okuduğum bilim kurgu romanlarından olacak, özellikle çekildiğimi hissettiğim bir alan var. O da yapay zekâ. Yapay zekayla niye ilgileniyorsun diye soracak olursanız cevabım çok basit. Çoğu insan gibi yapay zekaya sahip robotların insanlık için çok büyük bir gelişme olacağına inanıyorum inanmasına ama yapay zekâ deyince “Tamam, ben hayatım boyunca bu konu üzerinde çalışmak istiyorum.” dedirten asıl şey yapay zekâ sahibi robotların yaşayacakları hayatlar, üretecekleri fikirler, yapabilecekleri şeyler. Olasılıklar sınırsız. O yüzden yapay zekaların sınırlarını belirleyen temel faktörün, insanların kendi zekâları ve hayal güçlerinden başkası olamadığına inanıyorum. Yapay zekâ dediğimiz olgunun sadece robotların, var olan olasılıkları analiz edip yapabilecekleri en iyi şeyi yapmaları olduğunu düşünmüyorum. Onu şu anki bilgisayarlar bile yapıyor. Yapay zekanın sınırlarını adeta elinde fırçasıyla tuval üzerine resim çizen sanatçılar gibi, bu konu üzerinde çalışan insanlar kendi düşüncelerine göre şekillendiriyorlar. O yüzden yapay zekanın sınırları benim yorumuma açık bir konu. Bana göre gerçek bir yapay zekâ olması için robotların, insan zekasının işlevine sahip olması lazım. Peki o zaman insan zekasının işlevi ne? Zor bir soru bu. Hakkında sayfalarca tartışılabilecek bir konu. Ama kendi fikrimi kısaca özetlemem gerekirse dünyaya kendi gözleriyle bakan, olayları kendi tecrübelerinin ve bilgi birikimlerinin izin verdiği ölçüde kavrayan ve belki de insan hayatının vazgeçilmezi olan duyguların oluşmasını sağlayan bir araç olarak tanımlayabilirim insan zekasını. O zaman gerçek bir yapay zekada bunların hepsi olmalı. Yani bir insanı, kendisinin bir insan olduğuna inandırabiliyor olmalı. Bütün bu özelliklere sahip bir robotun kendine ait bir hayatı olacağını düşünüyorum. Yapay zekâ, robotların kendilerine ait, insan hayatının tüm renklerini içeren hayatlara sahip olmasını gerekli kılıyor. Beklenen bir olayın gerçekleşmesi için duyulan heyecandan tutun değerli bir şeyi kaybetmekten duyulan acıya, küçük sürprizler sayesinde hissedilen mutluluk, var olan olasılıklar üzerinden hissedilen umut, 1 Başak ÖZAYDIN başkalarının kaba davranışlarından kaynaklanan üzüntü… Bunlar ve daha nicesini barındıran bir hayat yapay zekâ sayesinde robotları bekliyor. Yani insanların sahip olduğu duyguların her biriyle donatılmış bir hayat. Peki bu durum robotlar için ne kadar uygun? İnsanlar robotları kendi yapmadıkları ağır ve zorlu işleri yapmak için üretiyor. Yani her bir robot insanlığa hizmet için tasarlanıyor. Durum böyleyken insanların robotlarla ilgili tek düşünceleri onların insanlığa hizmet için yaratıldıkları. Robotların yapay zekaya sahip olmalarının insanların bu algısını değiştireceğini düşünmüyorum. Bazen kendi bencilliklerinden ötürü başka insanlara bile zarar verebilen bireyler varken robotlar yapay zekaya sahip diye duyarlı davranacak insan sayısı gerçekten acınacak sayıdadır. O zaman bu yapay zekalardan beklentimiz kendileri kadar zeki olmayan atalarının, daha ilkel robotların, üstlendikleri görevlerden çok da farklı olamaz. Bir insanın yapmaya tenezzül etmeyeceği şeyleri yapması temel sorumluluğu olurdu. İlkel robotlar üstlendikleri görevleri yapmak için özel olarak tasarlanıyordu. Konu yapay zeka olunca durum tamamen farklı bir noktaya geliyor. Çünkü onlar adeta üzerine bir şeyler çizilmeyi bekleyen beyaz kağıtlar gibi olan işlemcilerle üretilip daha sonradan kendi öğrendikleriyle hareket edebilecek durumda olmalılar. Eğer yapay zekalar da insanlarla aynı algı düzeyine sahip olurlarsa, o zaman hissettikleri şeyler o 2 Başak ÖZAYDIN durumdaki bir insanın duygularına paralel olurdu. Yani onlar haksız veya zorlu bir durumla yüz yüze gelince insanlar gibi önce bir üzüntü hisseder sonra bu üzüntüler yerini öfkeye bırakır. Böylece bir çıkış yolu aramaya başlarlar. Bu açıdan bakıldığında Spielberg’in “Yapay Zeka” filminde anne sevgisini hissetmek için yaratılmış yapay zeka robotunun annesi onu terk edince hissettiği dehşetle annesine gitmemesi için yalvarması ve ardından annesini aramaya koyulması insana oldukça mantıklı geliyor. Bundan ötürü insani duygular hissedebilen ve bu duygularla hareket edebilen bir robot, kendisine uygun davranılmadığı takdirde adeta işkence çekmeye mahkûm olur. Yapay zekâ teknolojisi beraberinde avantajlar kadar dezavantajlar da getiriyor. Mühendislerin programlaması gerek olmayacağı için çok geniş bir kullanım alanına sahip olabilir ancak kesinlikle yapay zekaların, şimdi kullandığımız makinelerden çok daha hassas bir kullanım gerektireceği açık. İnsan hayal gücünün sınırlarına kadar uzanabilecek bu alandaki çalışmalar bu yüzden ayrı bir incelikle yürütülmeli bana göre. Yapay zekâ çalışmaları, bütün bunlardan ötürü bir yanı zorluklarla bezeli diğer yanı ise mucizelerle süslü çok nadir bir madalyon. Zorlayıcı doğasından ötürü bana adeta altında birçok gizemin cevabını barındıran bir bilmece gibi geliyor. Belki de insanlığın çözmeye uğraştığı en zorlu bilmece… 3 VATAN MİLLET NAZIM Nazım Hikmet bana göre epik şiir alanında Türkiye’nin yetiştirdiği en büyük şairlerden bir tanesidir. Onun her şiirini okuduğum da milli duygularım ve şuurum zirve yapıyor. Benim zihnimde Nazım Hikmet, “Vatan” “Millet” ve “Sakarya” kavramlarıyla tam anlamıyla özdeşlemiştir. Tanzimat döneminde Namık Kemal için kullanılan “Vatan Şairi” sıfatı bana göre adeta Nazım Hikmet’in şiirlerinde ve eserlerinde hayat buluyor. Kitaptaki çoğu şiiri okuduğumda vurgular ve seçilen kelimelerin zihnimde yarattığı çağrışımlar nedeniyle kendimi Kurtuluş Savaşı sırasında cephede savaşan bir asker gibi hissettim. Bunun bana göre kitaptaki en çarpıcı örneği “8.Bap” şiiridir. Bu şiirde Kurtuluş Savaşı’nın destansı özelliği Nazım Hikmet’in dizeleriyle bambaşka bir hal alıyor. Şiirdeki betimleme gücü sayesinde bir dizeyi okuduğumda Afyon Kocatepe’de diğer bir dizeyi okuduğumda ise Urfa’da gibi hissettim kendimi. Böyle kitabı okurken yaşadığım soyut maceralar sayfalar ilerledikçe devam etti. Özellikle “1.Bap’taki” şiirin benim için ayrı bir unutulmaz yanı var. Bu şiir benim için tam anlamıyla Kurtuluş Savaşının simülasyonu özelliği taşıdı çünkü şiiri okurken her satır teker teker gözümde canlandı ve adeta o anın içindeydim. Bence Kurtuluş Savaşı’nı tepeden tırnağa öğrenmek ve hissetmek isteyen herkes üç yüz veya beş yüz sayfalık kitaplar okumak yerine bu az ama fazlasıyla öz beş sayfalık şiiri mutlaka okumalıdır. Yedi’den yetmiş yedi’ye yaşı kaç olursa olsun herkeste aynı etkiyi yaratma ihtimalinin yüksek olduğu nadir kitaplardan biri olduğunu düşünüyorum bu kitabın. Bu özelliğini de insan zihninde canlandırdığı öğelerden aldığını düşünüyorum. Örneğin kitabı bitirdiğimde kafamda canlanan en önemli şey o meşhur Çanakkale Şehitliğindeki yazı oldu. Orada yazan “DUR YOLCU! BİLMEDEN GELİP BASTIĞIN BU TOPRAK BİR DEVRİN BATTIĞI YERDİR.” cümlesi benim için bütün kitabı özetleyen bir slogandır. Örneğin eğer bu kitabı basma yetkisi bana verilseydi kapak resmine hiç düşünmeden Çanakkale Şehitliğindeki o yazının resmini koyardım. Kitapta birde diğer şiirler arasında biraz farklı olan 4.Bap şiiri gözüme fazlasıyla çarptı. Şiirde ne yazık ki günümüzde hor görülen ama o dönem Atatürk tarafından “Milletin Efendisi” şeklinde tanımlanan “Türk Köylüsü” anlatılmaktadır. Hatta Nazım Hikmet onları en yalın bu şiirde “Topraksız öğrenip kitapsız bilendir.” diyerek aktarıyor(sayfa 49). Köylünün fedakâr rolünün Kuvayi Milliye destanı na olan etkisinden bahsedilmektedir. Kitabın bütününe baktığımda ise gerçekten tarihimle bir kez daha gurur duyuyorum. Böyle tarihinden utanmayan ve başı dik bir nesil yetişti ise Kuvayi Milliye Destanı nı yazan ve ona öncülük eden insanların katkısının büyük düşünüyorum. Nazım Hikmet’in ise tarihi hakikatlere uygun bir şekilde bu kitabı yazması sonraki nesiller için çok önemli. Kurtuluş Savaşındaki her türlü iç ve dış zorluklara rağmen bir ulusun baştan yaratılması gerçekten hayranlıkla bakılacak cinsten. Nazım Hikmet ise “Birinci Bap” şiirinde bu zorluklardan ülke içinde olanları “Ateşi ve ihaneti gördük ve yanan gözlerimizle durduk” diyerek anlatıyor(sayfa 15). Bu ve bu gibi cümlelerle şair o dönemin kahramanlarını yoğun bir şekilde övdüğü gibi milli mücadele düşmanlarını da aynı yoğunlukta yerin dibine sokuyor. Örneğin “İkinci Bap” şiirinde milli mücadele karşıtları Vahdettin Sultan, damat Ferit, İngiliz muhipleri ve Mandacılar için “Kendi köpek döllerimiz” tanımlaması yapıyor. Nazım Hikmet’in bu keskin ve ezber bozan üslubu da benim bu kitap hakkında sahip olduğum olumlu düşüncelerin artmasına sebep oldu. Eğer kitap hakkındaki son düşüncelerime bakarsak kendi açımdan Kuvayi Milliye Destanı nı bu kadar yakın hissederek ve bu kadar etkilenmiş bir şekilde hiçbir kitaptan veya bir dergiden okumamıştım. Kuvayi Milliye ne kadar büyük bir destansa Nazım Hikmette o kadar destansı bir şair olduğunu bu kitap sayesinde kanıtladığını düşünüyorum. EGE KATIRCIOĞLU Turgut Uluç Atıl GERÇEK SANATÇI ORHAN VELİ Altını doldurması zor bir tabirdir “sanatçı”. Nedir sanatçı? Ne yapar? Nasıl giyinir? Ne zaman susar? Ne zaman konuşur? Nasıl konuşur? Ne hisseder? Ne hissettirir? Herkes için öznel bir tabiri vardır sanatın ve sanatçının. Bence sanatçı; ortaya koyduğu ürünü inceleyen insana kendini tattıran bir aşçı, topluma hitap etmekle özgün ürün ortaya çıkarma arasındaki ikilemden ustalıkla sıyrılan bir ip cambazıdır. İçtenliğini hissettirirken güldüren, güldürürken düşündüren, düşündürürken kavratmayı bilendir. Kanıtlayacak bir şeyi yokken adını tarihe yazdırabilendir. Sevilmek ve yahut beğenilmek gibi bir kaygı taşımadan adını zihinlere kazıtabilendir. Bu sanatsal girişten çıkarılabilecek sonuçları en sade ve duru hale indirgersek, herhalde “Gerçek sanatçı olmak çok zordur.” anlamı ortaya çıkar. Peki öyleyse, kimdir “gerçek sanatçı” ? Sanatın tanımı nasıl kişiden kişiye nasıl değişiyorsa, sanatçının tanımı da değişir, kimin gerçek bir sanatçı olduğu da. Benim fikrimi merak ediyorsanız, sanatçı dendiğinde benim aklıma hep aynı Ankaralı, mütevazı, sade adam gelir: Orhan Veli Kanık. Neden mi? Şöyle açıklayayım: Kağıt parçalarına, kalıplara sığmaz Orhan Veli. Kendini öyle bir ifade eder ki hem herkese anlatır derdini hem de kimsenin erişemeyeceği bir mağara oluşturur içinde. Okununca anlaşılır sözleri, hisleri. Fakat paylaşmaya çalışınca, ortaya çıkar onun kapalı dünyası. Bir duygu adamıdır Orhan Veli. Kimi zaman hissettirir duygularını şiirlerinde, kimi zaman da dalga geçer gibi yok sayar onları. İşte böyle bir adamın iç dünyasına adım atmak; bir tarafı gökkuşaklarıyla diğer tarafı fırtına bulutlarıyla kaplı bir vadide çocuklar gibi ordan oraya koşmak gibidir. Peki, maalesef aramızdan çok erken ayrılan bu duygu adamının duygu dünyasına açılan bir kapı var mıdır acaba? Vardır. Büyük aşkı Nahit Hanım’a yazdığı mektupların derlendiği “Yalnız Seni Arıyorum” adlı kitap, bu duygu adamının yaşadığı en derin duyguyu anlatır bizlere. Üstelik hiçbir aracı olmadan. En güzeli en özlüsüdür yazı türlerinin, mektup. Aracıya gerek olmaksızın duyguların bir şelale gibi aktığı, en ufak hislerin dahi kendine yer bulduğu sanattır, bir iletişim aracından çok daha fazlasıdır. Öylesine samimidir ki okuyana anında hissettirir mürekkebin taşıdığı anlamları. Bu samimiyet, mektubu kaleme alan Orhan Veli olunca iki kat artar haliyle. Her türlü konuda kalemi kağıda dokundururken yazı yazmaktan çok daha fazlasını yapan Orhan Veli’nin, aşkı da çok farklıdır. Yine her zamanki mütevazılığıyla fazla süslemez bu yoğun duygularını; sığ anlatır, derin anlaşılır. “Benim seni ne kadar özlediğimi tasavvur edemezsin. Aklımda fikrimde hep sensin...”(Kanık,45) der mesela. İlk bakışta kolay geldi değil mi okuyunca anlaması? Peki ya Orhan Veli’nin hissettiklerini anlamak... o kadar da kolay değildir aslında. “Aşkla beraber kendimi de dünyayı da unutmak istiyorum.” (Kanık,83) der. Anlatır yine derdini, açar cümlenin anlamını. Açmadığı şey ise duygu denizinin derinliklerindeki karanlık mağaradır. O kadar sade ve duru anlatır ki, mutlaka arkasında derin bir anlam var diye düşündürür. Oysa yoktur, neyse odur Orhan Veli. Yine de anlayamayız onun sadeliğini. Aşk gibi karmaşık duyguların iç içe geçmesini anlatan kavramı bile öylesine duru anlatır ki, bizim hissettiğimiz aşkla onun hissettiği aşkın aynı şey olup olmadığını düşündürür, denizinin dibinde karanlık bir duygu mağarası olduğuna inandırır. Çok farklıdır Orhan Veli. Hayatı da farklıdır, üslubu da farklıdır, kişiliği de farklıdır. Kendini çok net anlatır, o kadar net anlatır ki anlaşılmaz kimi zaman. Onu anlayabilmek için hem en derin duyguları yaşamış olmak hem de bu duyguları rahatça kelimelere dökmeyi bilmek gerekir. Bu duruluğa alışkın olmayan insan, suyun aşırı bulanık olduğunu ve bu duruluğun bir halisünasyon olduğunu düşünebilir. Kim bilir belki öyledir belki değidlir. Orhan Veli’yi ve mektuplarında anlattıklarını yine en iyi kendisi özetler: Bir yer var, biliyorum; Her şeyi söylemek mümkün; Epeyce yaklaşmışım, duyuyorum; Anlatamıyorum. Kanık, Orhan Veli. Yapı Kredi Yayınları 1. Basım 2014 SEVGİ, ZEKA VE ADALET Eminem’in ‘’When I’m gone’’ adlı şarkısında çok çarpıcı bir soru vardır: ‘’Birini hiç kolunu verecek kadar sevdin mi?’’ Sahi, bir düşünün bakalım, hayatınızda uğruna bir kolunuzu feda edeceğiniz kimler var? Hayatımızda birçok kişiye onları ne kadar sevdiğimizden bahsederiz, birçok kişi de bizi çok sevdiğini iddia eder. Bana göreyse gerçek aşk, samimi sevgi böyle anlarda ortaya çıkar. Gerçek sevgi özveride bulunmaktır. Yüzmekten korkuyorsan sevdiğin insan hoşlanıyor diye denizin diplerine dalıp deniz kabuğu toplamaktır, kokusuna bile tahammül edemediğin yemeği kendi ellerinle pişirmektir mesela. Bazen hiçbir menfaatin olmamasına rağmen, hatta aksine sana zararı dokunsa bile seversin inadına. Kendi yüreğine saplanacağını bile bile bilemektir bir bıçağı... Sana deseler: ‘’Ya sevdiğinden ayrılacaksın ya da kolunu koparacağız. Seç birini.’’, hiç tereddütsüz kolundan vazgeçmektir ve belki en çok da bunu derken o kişinin seni kolsuz da seveceğinden emin olmaktır. İşte büyük sevgi budur kanımca. Pek çok kişinin hayatında bu özverilerde bulunabileceği birileri vardır: Annesi, babası, sevgilisi, eşi, evladı... Peki çıtayı biraz daha arttırsak? Örneğin ömrünüzü feda etmek. Sanırım bunda en çok fedakarlığı evlat alırdı, sonrasında aranızdaki bağa göre diğerleri gelirdi. Belki yoktur böyle biri hayatınızda; bu zorunlu seçim bir şekilde gerçek olup önünüze sunulsa önce yutkunurdunuz, sonra ağlardınız, dudaklarınız titreyerek ‘’Ben yaşamayı seçiyorum.’’ derdiniz, gözyaşlarınız vicdanınızdaki yaraya tuz basardı. Peki ya hak etmediğiniz bir şeyi sineye çeker miydiniz? İşlemediğiniz bir suçu kabullenir miydiniz? Bana kalırsa bu sorular bizi çok daha katmanlı sorulara sevk ediyor. Örneğin, şu anda yaşadığımız hayat adil miydi ki bir şeyi hak etmediğimizi düşünerek itiraz ediyoruz? Yani, en başından beri her şey çok mu adildi sanki? Şimdi itiraz edeceksek bu zamana kadar neredeydik? Bu arada, adalet nedir? Maalesef adaleti sevgi gibi basit sözlük terimleri dışında kendimce tanımlayamayacağım. Adalet hakkın yerini bulmasıdır desem hakkın ne olduğunu, kimin neyi, ne kadar, neden hak ettiğini merak ediyorum. İlahi ve dünyevi adalet hakkında sorular beynimi kemiriyor. En sonunda pes ediyorum. Çünkü biliyorum ki doğru sonuca ulaşsam bile –ki bu bile neredeyse imkansız ama diyelim ki oldu- bunu benim tek başıma uygulamam bir şey ifade etmeyecek. Aslında bütün insanlık uygulasa olabilir ancak biliyorum ki bu mümkün değil. İşte bu noktadan sonra insan var olanı çok sorgulamadan işine bakmayı tercih ediyor. Günümüzde dünyada devasa ve büyüleyici bir adalet sistemi var. Peki, bunlar samimi mi yoksa yalnızca göstermelik oluşumlar mı, ‘’Yahu, baksanıza, dünyada adalet var işte! Görmüyor musunuz be, orada, her yerde, yeryüzünde!’’ demek için? Örneğin Avrupa’nın gelişmiş ülkelerinin vatandaşlarının tonlarca hakkı var. Oysa Akdeniz’in sularına gömülen hayatlar için pek çoğu kayıtsız. Sosyal medyada rastgeldiğim bir videoda spiker mülteci çocuğa soruyor: ‘’Hayalin nedir?’’, yanıt: ‘’Hayalim yok.’’. O çocuğun hayalleri gömüldü çünkü, çok derinlere... Belki dünya Batı Avrupa ülkelerinden meydana gelse bu sisteme adil denebilirdi, oysa bu şekliyle mümkün müdür bu? Hayır, bana kalırsa bütün o haklar o ülkelerin vatandaşları için verilmiş bir sus payından ibarettir. Yani diyebiliriz ki bizim biricik dünyamız pek de adil sayılmaz. Peki ya bir an için, bir durum için adaleti çok istesek? Hani böyle içimizi kemirse, dudaklarımızı kanayana kadar ısırttırsa, başka bir şey düşünemesek, uyuyamasak, yiyemesek, içemesek... Tek bir şey geçse aklımızdan: ‘’Adalet yerini bulmalı. Belki her şey için adaleti sağlayamayabilirim fakat bu sefer yapabilirim, evet ben, bu defa adaleti kendim tesis edebilirim.’’. Tamam o halde, artık adaleti kendimiz sağlamaya karar verdik. Ama diyelim ki planımız mevcut adalet sisteminin sinsi ağlarına takıldı. O zaman ne yapacağız? Yenebilir miyiz o canavarı? Evet, o an için adalet sistemi bize bir canavar gibi görünür. Yüce adaletin karşısında kendini bilmez saçma bir adalet bozuntusu durmaktadır. Büyük bir canavardır o. Başınızı kaldırsanız onun kafası bulutlardan görünmez. Ama filmlerde de öyledir ya, büyük canavarlar genelde aptal olur. Bu canavarın tül kadar sık, çelik kadar sağlam ağlarından zekamızla sıyrılabilir miyiz? Ya devreye bir de sevgi girerse? İş çok daha karmaşık bir hal alır. İşte Yüce Adalet bize tam da bu durumu anlatan bir film. Sevgi, zeka ve adalet girift bir boyutta karşımıza çıkıyor. Bir anne, bir evlat, bir avukat... Sevgi, aşk, fedakarlık, zeka ve adalet uçurumun kenarında dans ediyor. ŞÖHRETİN GÖRÜNMEYEN YÜZÜ Çocukluğumdan beri şarkı söylemeye bayılırım. Amy Winehouse da dinlemekten, şarkılarını söylemekten en keyif aldığım; beni gerçekten duygulandıran sanatçıların başında yer alır. Öldüğünü öğrendiğim an ilginç bir şekilde gözyaşlarıma hakim olamamıştım. Hayatının belgesel olduğunu öğrendiğimde ise hemen izlemem gerektiğini düşündüm. Çünkü yaşadığım saplantılı aşktan kaynaklı kendimi, ona çok yakın hissediyordum. Benimle aynı duyguları paylaşan birilerinin neler yaşadığına şahit olmak, beni biraz da olsa rahatlatacaktı belki de. Hislerime karşılık bulamadığımı ve bunun hiç adil olmadığını düşündüğüm şu günlerde aslında şunu fark ettim; herkes davranışlarının karşılığını alıyordu. Filmi izlemeden önce, Amy Winehouse’un psikolojik problemlerinin ünlü olduktan sonra başladığını düşünüyordum. İlgisiz bir anne ve sadakatsiz bir baba figürü, insanların hayatlarının bambaşka noktalara kaymasına neden oluyor. Sözde özgürlük duygusuyla yalnızlık duygusu arasına sıkışıp kalma durumu, ciddi psikolojik problemleri de beraberinde getiriyor. Avrupadaki aile kültürünün, Türkiye ve diğer bir sürü ülkeye göre daha esnek olduğunu çoğumuz biliyoruz, fakat insanın karakterinin oluşmaya başladığı çağda ailesi yanında olmalı. Kişinin yapabileceği ve yapamayacağı şeyler sınırlı olmalı. Eğer bu durum gerçekleşmezse, bahsettiğim sözde özgürlük durumu ortaya çıkıyor ve insan yalnızlığının farkında olmasına rağmen, bunu kimseye belli etmemeye çalışıyor; belli etmeyi de bir zayıflık olarak görüyor. Tam bu noktada, bazen beni sıkboğaz ettiklerinin düşündüğüm ailemi düşünüyorum. Aslında varlıklarıyla ve destekleriyle beni ne kadar şanslı kıldıklarını bir kez daha anlıyorum. Filmi izlerken düşündüğüm başka bir şey ise şöhret olup olmak istemediğimdi. Şöhret benim gözümde ne kadar imrenilecek bir kavram olsa da, psikolojiyi tüketen yanlarının olduğunun farkındaydım fakat bu boyutun bu kadar büyük olduğunu yeni fark edebildim. Ünlü olmak aslında özel hayatının kalmaması, insanın profesyonel iş hayatı ve özel hayatı arasında sıkışıp kalmasıymış. Hayatında bir şeyler yolunda gitmezken insanlara hiçbir şey yokmuş gibi davranmak çok zor olsa gerek; zaten Amy’nin bunu beceremediği apaçık ortada.Ama ben Amy’yi yargılayamıyorum da. Kendimi onun yerine koyduğum zaman, sahip olmadığım bir hayatı yaşıyormuşum gibi davranmam mümkün değil. Ben sıradan, ünlü olmayan bir insan olarak, üzgünken üzüntünü, sinirliyken sinirini rahatça belli edebilmenin çok büyük bir lüks olduğunu düşünüyorum. 1 Filmin başından beridir sabırsızlıkla beklediğim bölüm Amy Winehouse’un kocası ile tanışıp uyuşturucu kullanmaya başladığı kısımdı. Bu kısmın beni bu kadar çok etkilemesinin sebebi; ikimizin de benzer psikolojik problemleri olan birine aşık olmamızdı. Kendi beden ve ruh sağlığına saygısı olmayan bir adama aşık olmak, benim de neredeyse ruh sağlığımı kaybetmeme neden oluyordu. Neyse ki, ben ruh sağlığımı zor da olsa koruyabildim ama Amy koruyamamıştı. Aşık olduğunuz insanın anlık zevkleri için sizin de beden ve ruh sağlığınızı tehlikeye atması kadar kabul edilemez bir durum olamaz. Ama aynı zamanda kime aşık olacağını da seçemiyor insan maalesef. Seçemediği için de sürekli kendini suçluyor ve sorguluyor. Kendi deneyimime dönüp baktığımda ise; kendimi ne kadar suçlasam da, her şey bittiği zaman, bir yanlışın içine düşmediğim ve öz saygımı kaybetmediğim için şanslıydım da aslında. İşte Amy benim yaptığımı başaramadığı için tam anlamıyla ve her şey ile “bitmişti”. Ben gerçek aşkın bu şekilde olmaması gerektiğini düşünenlerdenim. Kanımca birini çok sevmek hayatını, kariyerini, karakterini bu kadar hiçe saymayı gerektirmemeli. Birisi seni sen olduğun için sevmeli. En önemlisi ise senin beden ve ruh sağlığını en az senin kadar hatta bazen senden daha çok düşünmeli. Ama maalesef ki bazen, insan duygularına engel olamıyor ve bu özelliklere sahip olmayan insanlara aşık olabiliyor. Benim fikrimce, böyle durumlarda insan sadece ruh sağlığını korumaya çalışmalı. Bu filmi izledikten sonra bu düşüncemin doğru olduğu yönündeki hissim daha da kuvvetlendi. Zira, istediğiniz kadar bedeniniz sağlıklı olsun ruh sağlığı olmadan, insanoğlu var olamıyor bu dünyada. Debelenip duruyor sadece. Filme dair beni en çok üzen ve düşündüren şeyler ise şunlardı: Şöhret gerçekten bu kadar kötü bir şey miydi? Amy’nin bütün bu başına gelenler, kendi zayıflığı yüzünden mi, şöhret yüzünden mi yoksa kocası yüzünden mi olmuştu? Acaba ünlü olmasa şu an hala yaşıyor olur muydu? Bu soruların cevabını filmi izlemiş olmama rağmen veremiyor olsam da, insanın her şeyden evvel öz saygısını yitirmemesi gerektiğini bir kez daha anladım. Kimse ve hiçbir şey için hayatımızı kendi isteğimiz dışındaki noktalara çekmemeliyiz. 2 Toplumda Cinsiyet Toplumu ikiye ayıran bir grubu ötekinden daha güçsüz kılan koyduğu kurallarla daha doğmamış bebeklerin büyüdüklerinde nasıl yaşayacağıyla ilgili planlar yapan o keskin kavram: cinsiyet. Toplumsal yapımızı anlatmak için “ataerkil” gibi klasikleşmiş bir sıfatı kullanmak yerine “ses” gibi daha soyutlaşabilen ve daha önce karşılaşılmamış bir kavramla cinsiyet farkını bireyler üzerinden anlatan Anne Carson Cinsiyetin Sesi adlı eserinde, ayrışmanın sesle bile mümkün olabileceğini gözler önüne sermiştir. Cinsiyet ayrımının bu denli derinleştiği toplumumuzda zaman zaman kadınların erkeklerin yanında kısık sesle ve başları eğik konuştuğunu ve hatta bazen konuşamadıklarına da şahit oluyor fakat bunu anlamlandıramıyordum. Büyüdükçe fark ettim ki, kadını erkekten ayıran sadece erkeklerin tavrı değil toplumun bakış açısıymış. Beşikten mezara değin bu algının gündelik yaşamdaki yankısı, kadının sesinin bastırılması gerektiği mesajını verirken erkeğin sesini güçlendirmiştir. Bebekken bile kızlara pembe giydirilmesi ve erkeklere mavinin uygun görülmesi, “o erkektir yapar.” tarzında ifadelerin sıça günlük diyaloglarda geçmesi, ailelerin erkek çocukları ön planda tutması ve buna benzer daha nice örnekler erkeğin sesini kalınlaştırıp kadınınkini inceltebildiği kadar inceltmiştir. Tarihi çizgi bile cinsiyetin ayrıştırıcı yanını kanıtlar niteliktedir öyle ki tarihte kadınlar erkeklerden çok daha sonra seçme ve seçilme hakkına sahip olmuş, erkeklerle kıyaslandığında onlardan çok daha uzun bir zaman ardından iş hayatına atılmıştır. Buna rağmen günümüzde bile kadınların ekonomik özgürlükleri için verilen feminist hareketler gibi mücadelelere tanıklık ediyoruz. Aşikar olan şu ki, kadınlar tam da zincirlerini kıracakken binlerce kadının sesi kısılıveriyor erkeklerin tek bir göz hareketiyle. Susmak, bu dünyada sadece kadınlara verilmiş gibi gözüküyor. Anne Carson‟un Cinsiyetin Sesi adlı eserindeki “Odysseus eliyle yaşlı kadın Eurykleia‟nın ağzını kapatır ve şöyle der: „ou themis‟ : „Tam da şimdi bağırmana izin yok. İçinden sevin…‟( Carson, s.22) ifadesinde kadının içinde bulunduğu durum, genel tabloyu özetler bir nitelik taşımaktadır. Cinsiyetçilik, sadece kadına karşı bir tavır olmaktan çıkarak çok daha derin bir uçurum yaratmaya devam etmektedir öyle ki dilimizi bile ele geçirmiştir. Erkeğe “erkek” denilmesinde hiçbir sakıncanın olmaması yanı sıra kadına “kadın” demek o kadar olağan değildir öyle ki bunun yerine anlamsal açıdan daha nötr bir kelime olan “bayan” ya da daha yumuşak nitelikte olan “kız” sözcüğü tercih edilmiştir. Bu yönden, “kadın” anlam itibariyle daha keskin ve feminen görünüşünden dolayı kullanımına son verilerek kontrol edilebilirliği daha yüksek olan “kız” ve “bayan” tercih edilmiştir. Mesele sadece erkeklerin kadınlara karşı otoriter tavrı ya da dilimizde bile kadının başka şekilde ifade edilmesini çoktan aşmıştır. Kadınların sadece sesi kısılmamış, onlar aynı zamanda cinsel anlamda objeleştirilerek karşı cinsin arzuları doğrultusunda yaşamaya zorlanmıştır ve hatta kızların ergenliğe girmesiyle beraber hayatlarının sonuna kadar vücutlarını yeniden şekillendiren değişikliklerden utanmaya zorlanmışlardır. Bununla beraber, fiziksel olarak daha zayıf olmaları sebebi ile şiddete maruz kalmışlar. Oysaki erkek çocukların özellikle Türkiye gibi Müslüman ülkelerde geçirdikleri operasyonun sünnet düğünüyle kutlamalara sebebiyet vermesi gerçeği ile ergenliğe giren kızların büyüyen göğüslerini saklamaya ihtiyaç duyması ya da regl olduklarında kullanacakları pedi gizli saklı yanlarında taşıması ile karşı karşıya getirildiğinde cinsiyetçiliğinden çığrından çıktığını apaçık ortaya koymaktadır. Geçmişle karşılaştırdığımız zaman günümüzde kadının statüde erkeğe yaklaştığını görüyoruz fakat 21. yüzyılda bile kadın ve erkek için “eşit” diyememekteyiz, ama en azından artık kadınlar seslerini daha çok yükseltip hakları için sesi bile cinsiyete göre ayırıp sınıflandıran zihniyete karşı savaşabiliyorlar. Bu noktada, inanıyorum ki gün gelecek cinsiyet kavramı küresel dünyanın geniş potasında erirken ayrıştırıcı olma özelliğini yitirecek. Bütün ümidim, herkesin eşit olduğu bir dünyada yaşamak. Kaynakça  Carson, Anne. Sesin Cinsiyeti. İstanbul: Metis Yayınları, 2015. Ali Gencay Tuğcu SARARAN ATLIKARINCALAR Ne garip iştir büyümek… Renkleri öğrenmenin mükafatı olan atlıkarıncaya binmek için bir hafta uykusu kaçan çocuklarken; bir anda sorumlulukları omzuna almış, kafasında milyonlarca sorunu stresle çözmeye çalışan erişkinler olmuşuz. İnsan farkına varamıyor zamanın nasıl geçtiğinin, nasıl hızlı büyüdüğünün... Hayatın getirdiği dayatmalara ayak uydurma telaşından en değerli kavram olan zamanı unutuyoruz. Aynaya baktığında kaz ayaklarını görmek koymamalı insana. Alnında oluşan çizgileri yorgunluğa, bıkkınlığa yormamalı insan. Her çizgide anlam saklıdır keşfedebilene. Sorgu gerek, anlamlandırma gayesi gerek insana mutlu olmak için. Hayat anlamlandığında güzeldir, değil mi? Tecrübesizliktir bizi av yapan yanlışlara. Düşe kalka anlarız hep gerçeği. Bir musibetin bin nasihatten daha iyi olmasının sebebi bu olsa gerek. Acılar o kadar içine çekiyor ki bizi, başka bir şey göremez oluyoruz. Çözüm bulmak, ders çıkarmak, anlam yüklemek, hepsi meşakkatli geliyor bize. Zamanın her şeyin ilacı olmasının suçudur belki bu. Bütün dertlerin devasını sadece zaman olarak gördük. “Gün geçsin, gerisi mühim değil” dedik. Kendimizi zamana teslim edip yılların geçmesini beklemek, büyümek mi demek şimdi? Yıllar önce çektirdiğimiz fotoğraflar sararınca büyümüş mü olduk, yoksa pastada üflediğimiz mum sayısı artınca mı anladık zamanın geçtiğini? Halbuki şarkılar bile bize söyler; “anneni daha sık anımsıyorsan hatta anlıyorsan” diye. Anladığın zaman güzeldir yüzündeki çizgiler, üflediğin mumlar, geçen yıllar; büyümek. Nedir peki büyümek? Dünyayı yaşadığın şehir kadar zannederken başka ülkelere seyahat etmek mi? Sinemada anlamadığın halde herkes gülüyor diye gülerken, yalnız başına kaldığında şarkılarla ağlar hale gelmek mi? Yoksa ışığı yakmaya boyu yetmezken sandalyeye çıkıp yakabilmenin yaşattığı sevinci, bir daha yaşayamamak mı? O kadar fazla yorumu ve tanımı var ki, hangisini okursa okusun insanın aklına yatıyor. Bana göre ise büyümek; içindeki çocuğa sarılıp aynada gördüğün yansımaya tek tek anlam yükleyebilmek, geçmişi hatırlayıp ailenin lafına gelebilmek ama her şeye rağmen “iyi ki yapmışım” diyebilmek, belki ışığın yanmasına şaşıramamak ama yeni hayretlere düşebilmek, yaşanmışlıkları hatırlatan şarkılarda kendini bulabilmek… Hayatın her yerinde saklı aslında büyümenin bıraktığı izler; ilişkilerde, şarkılarda, filmlerde… En nihayetinde hepimiz bu hayatta benzer yollardan geçiyoruz. Bir kafede otururken çalan şarkının sözüne tebessüm edebilmek, iki yıl önceki anlam veremediğin olayı anımsayıp hak verebilmek; büyümektir. Çocuklar bir an önce büyümek isterken, bizim de “keşke anaokulundaki uyku saatlerinde uyusaydım” diye iç geçirmemizi yadırgarım hep... Çocuk kalmak istememizin altında yatan büyüme korkumuz mu? Alacağımız sorumluluklar, vereceğimiz emekler bu korkunun filizlenmesindeki başroller. Kendi kendimize çekilmez kılıyoruz bazen hayatı. Her yaşın ayrı güzelliği varken alabileceklerimizi almıyoruz hayattan. Camdan geleni geçeni izlemeye başlamadan önce farkına varmalıyız. Sorumlulukların üstesinden gelerek ve hayattan ders çıkararak büyümeliyiz. “Ben bunu başardım” diyebilmenin zaferini tatmalıyız. Zaten hangi ağacın vazgeçtiği görülmüş ki dalları kırıldı diye çiçek açmaktan, büyümekten? Hangi balık pes etmiştir ki yüzgecinden yaralandı diye yüzmekten? Hangimiz yılmalıyız sorumluluklarımız ağır geldi diye büyümekten? Büyümek; hayatın bir gereği olan, baş etmemiz ve anlamlandırmamız gereken bir eylem. Elbette ki kendini zamana bırakıp saçlarının ağarmasını beklemek kolaydır, acının merhemini zaman belleyip bir sonraki acıya temel inşa etmek de öyle. Mühim olan ders çıkarıp “bu yüzdenmiş” demek, acıları anımsayıp “iyi ki” diyebilmek. Büyümenin güzelliğini dolu dolu tatmak, “anneni daha sık anımsıyorsan hatta anlıyorsan” diyebilmek lazım. Ne mutlu, büyümek budur işte… Boş ver, belki atlıkarıncaya bineceksin diye bir hafta uykun kaçmayacak ama bunu hatırlamak bile çok güzel. GUGUK KUŞUUyumsuzluk DeliliktirTürkçeye Guguk Kuşu olarak çevrilen bu filmin orjinal adı “One Flew Over The Cuckoo's Nest”tir ve “Guguk Kuşunun yuvasının üstünden biri uçtu” anlamına gelmektedir. Argoda guguk kuşu deli anlamına geldiğinden kastedilen şey “deliler diyarından birinin geçtiği”dir. Deliler diyarından geçtiği kastedilen ana karakterimiz kavga ve bazı sarkıntılık suçlarıyla hapse düşen ve daha fazla orada kalmamak için deli taklidi yapıp akıl hastanesine getirilen, özgür ruhlu mahkum Mcmurphy’dir. Mcmurphy deliler arasında kendine yer edinmeye çalışır ama hastalardan sorumlu büyük hemşirenin büyük iktidarı altındaki bu düzene daha fazla dayanamaz ve bazı şeylere karşı çıkmaya başlar. Çünkü her şey gereksiz bir şekilde fazlaca düzenlidir ve burada yapılan tedavinin kimseye bir faydası yoktur. Bu arada filmin başından beri sessiz ve hareketsiz bir hasta olarak Mcmurphy'nin dikkatini çeken hastamız Şef vardır. Sağır ve dilsiz olduğu bilinen Şef'i tekrar harekete geçirmek isteyen Mcmurphy onunla konuşur, maç yapar, ona normalmiş gibi davranır, onu hayatın içine çeker. Bir gün şefin aslında sağır ve dilsiz olmadığını sadece öyle davrandığını öğrenir. Şef de onun gibidir, deli taklidi yapan normal biridir. Sadece insanlardan kaçmak kendini toplumdan soyutlamak için sağır ve dilsiz numarası yapmaktadır. Mcmurphy oradaki herkese normalmiş gibi davranır, hatta filmin bir sahnesinde onlara, sokakta dolaşan gerzeklerden daha deli olmadıklarını söyleyerek istedikleri gibi davranmaları gerektiğini belirtir. Bir gün düzeni bozar hastaları hastaneden kaçırır, denize açılarak onlara balık tutmayı öğretir. Büyük hemşirenin bozulamayan büyük faşist iktidarını zedeleyen Mcmurphy ve hemşire arasında bir çekişme başlar. Mcmurphy’nin yaptığı her başkaldırış diğer hastalar için umut haline gelir, Mcmurphy onlar için bir özgürlük anıtıdır. Gelin görün ki ilerleyen dakikalarda aslında hastaların kendi özgür iradeleriyle orada kalmak istedikleri öğrenilir. Deli değillerdir sadece biraz sorunludurlar aslında diğerlerinden farklıdırlar. Sorunlarını halletmek ve normal olmak için orada kalıp düzenin içinde yaşamaya başlamışlardır. Yani özgürlüklerini kendi elleriyle hastaneye teslim etmişlerdir. Bu Mcmurphy'i çıldırtır. Onlara deli olmadıklarını aslında özgür birer birey olduklarını anlatmaya çalışır her seferinde ama bu aptal hastalar hala özgürlük denen şeyi kabul etmemektedirler. En sonunda dayanamaz ve şefle bir kaçış planı yapar. İki kız ve biraz içkiyi hastaneye sokarak güvenlik görevlisini oyalar. Sabah olduğunda hemşire bir hastayı kızlardan biriyle çıplak bir şekilde yakalar. Bu hasta annesi tarafından buraya getirilen ve annesinden inanılmaz korkan kekeme Billy’dir. Billy geçirdiği geceden sonra özgüvenli biri olmuş hatta kekelemeyi bırakmış ve kendini bir insan gibi hissetmiştir. Ama hemşire bu olayı annesine söyleyeceğini belirtince Billy tekrar kekelemeye başlamış ve kendini öldürmüştür. Mcmurphy Billy’nin ölmesine neden olduğu için hemşireyi boğmaya çalışır. Hemşire sorunları çözmek yerine bunları birer koz olarak kullanıp tüm hastaları iktidarı altında tutmaya çalışmaktadır. Billy’nin sorununu da koz olarak kullanmıştır. Bu şekilde hastaları faşist düzeninde “normal” insanlar yapabileceğini düşünür. Filmin sonunda Mcmurphy’ye elektroşok tedavisi uygulanarak hareket kabiliyetleri azaltılıyor ve artık tepki vermeyen bir bitki haline getiriliyor. Şef onun bu halini görünce Mcmurphy’nin, özgürlüğünü düzene teslim etmektense ölmeyi yeğleyeceğini bildiğinden onu yastıkla boğarak öldürüyor ve hastaneden kaçıyor. Tam bu sahnede Şef ona kendini çok güçlü hissettiğini ve artık kaçabileceğini söyler. Ona bu gücü veren Mcmurphy’nin arkadaşlığıdır, onu anlamasıdır, ona toplumda varolabileceğini hissettirmesidir. Doğadaki guguk kuşları yumurtladıktan sonra yumurtalarını başka kuşların yuvasına bırakırlar. Orada uyum sağlayabilen yavru guguk kuşu kendi cinsinden olmayan bu kuşların aralarında yaşamaya devam eder, uyum sağlayamadığı takdirde bırakıldığı yuvanın anne kuşu tarafından yuvadan atılabilirler. Uyum sağlayan yavru bir gün ait olmadığı bu yuvayı terk eder ve bunu yapmadan önce yuvayı dağıtır. Şef ve Mcmurphy birer guguk kuşu yavrusuydu. Mcmurphy uyum sağlayamadı, beyin fonksiyonları durduruldu bir bakıma büyük hemşire tarafından yuvadan atıldı çünkü artık yuvada varolabilecek hali kalmamıştı. Şef ise uyum sağlayan guguk kuşuydu, giderken dağıttı yuvasını Mcmurphy’i öldürerek. Film, psikiyatrik tedavilerin yanlışlığına dikkat çeker ama temelde değindiği şey toplumdaki uyumsuzların toplumdan nasıl dışlandığıdır. Toplumda bir düzen ve kurallar vardır. Buna uymayan, aksi düşünce beyan eden insanlar dışlanır ve deli olarak gösterilir. Toplumda kendine yer edinemez ve mutsuz olurlar. Ünlü varoluşçu filozof Søren Kierkegaard’ın ünlü bir sözü vardır bu konuyla ilgili. "İnsan sosyal bir hayvandır, sadece sürünün içindeyken mutlu olur. Saçmaymış, kötüymüş, onun için fark etmez, her şeyi benimseyebilir, yeter ki sürü de benimsemiş olsun. Sürünün yaptığı her şeyi yapar, böylece bir yere ait olur." Bu film düzene ve sürü psikoljisine bir tepkidir. Orası akıl hastanesi değil hayatın ta kendisidir Oradaki hastalar da deli değillerdir sadece düzene uymuş, denilenleri yapmış ve sürüye ait olabilmişlerdir. Mcmurphy de deli değildir sadece farklıdır. Çünkü o bir birey olarak elinde varolan özgürlüğün farkındadır. Ama toplum onun gibi değildir bu yüzden uyum sağlayamaz, mutsuz olur ve dışlanır . Aslında hepimiz akıl hastanesindeyiz. Verilen görevleri yerine getiriyor, haplarımızı yutuyor, herkes gibi hayatımızı “normal” denilen düzenden devam ettiriyoruz. Sonra bir guguk kuşu çıkageliyor aramıza, reddediyor bizim haplarımızı içmeyi, yaptıklarımızı yapmayı. maalesef sonu trajik oluyor bu guguk kuşunun, çünkü toplum çoğunluk ve çoğunluğa uymak doğanın kanunu. Deli diyoruz biz bu guguk kuşuna. Ama hiç düşünmüyoruz ki toplumdaki herkes de neticesinde onun gibi bir canlı sadece yani kime göre, neye göre delilik bu kastedilen? Çisem Özkal Minik Bezelye Tanesi Her insanın içinden nasıl çıkacağını bilemediği sorunlarla uğraştığı anları olmuştur. Böyle zamanlarda herkesin verdiği tepkiler farklıdır. Kimisi kendi kendine kalıp düşünür. Kimisi çevresindekilere anlatır. Kimisi yollara vurur kendini yürür. Her adımda biraz daha uzaklaşır dertlerinden. Ben yürüyenlerdenim mesela. Yine yoğun ve sorunlu geçen bir günümdü. Kafamda onlarca düşünceyle yürümeye başladım. Ama bu defa yanımdan geçen insanları, üzerine bastığım yerleri bile algılamadan, sanki boşlukta gibi yürüyordum. Yetmemişti yürümek. Bir an için kafamı kaldırıp gökyüzüne baktım. “Ancak başını kaldırıp da gökdelen kanyonlarının arasından yukarıya bakınca bir yıldızı ya da küçük bir mavilik parçasını- orada insanlar var olmadan çok önce bulunanları hatırlatan şeyleri- fark edebiliyorsunuz.” (Sagan 67). Ben de kendimi şehrin ışıklarından sıyırıp bir düzine titrek ışıklı masum noktaya takılınca gözlerim hatırladım ve öylece kalakaldım bir süreliğine… Sonra yakınımdaki banka oturup o bir düzine ışık zerresini izlemeye başladım. Hatırladığım çocukluğumda bana gülümsediğini düşündüğüm ay dede ve o zamanlar onun minik dostları olarak kendimce adlandırdığım yıldızlardı. Fethiye’deki evimiz şehri yukarıdan izleyebileceğimiz bir konumdaydı. Evin terasından aşağılara doğru bakınca şehrin ışıkları uzaklarda kalırdı. Işıklar uzakta kaldığından her gece gökyüzünde bir sürü yıldız ve koskocaman ay rahatlıkla görünürdü. Öyle ki terası ayın ışıkları aydınlatırdı. Ben de özellikle yaz gecelerinde babam ve kardeşimle birlikte saatlerce izlerdim gökyüzünü. Babam bize evrenle, dünyanın evrendeki yeriyle ilgili o zamanlar bize hikâye gibi gelen bilgiler anlatırdı. Orada bana bugün bile mucizevi gelen yüzlerce yıldız kaymasına şahit oldum. Bilim insanları ciddiyetiyle ay tutulmalarını izlerdik, yıldızların isimlerini bulmaya çalışırdık. İzlerken çocukluğun saf düşünceleriyle saatlerce hayaller kurardım. “Uzaylılar var mıydı?”, “Yıldızlar kayınca nereye gidiyorlardı?”, bunları düşünür dururdum. Gökyüzünü yalnız başıma izlediğim de çok olurdu. Böyle zamanlarda bazen bu parlak ışık kümelerinin beni yutacağından korkup içeri kaçardım. Bu defa da camdan kafamı dışarı uzatıp bakardım gökyüzüne, aya, yıldızlara… Ne garip ki, gökyüzü aynı aslında. Ama ne ben aynıyım ne de gördüğüm yıldızlar. “…büyük kentlerin parlak ışıkları yıldızları sönükleştiriyor ve hatta bazen o mavilik parçası bile endüstriyel teknoloji yüzünden kahverengiye bürünerek kayboluyor.” (67). Gerçekten de öyle. Büyük şehirlerde yıldızların sayıları az, ışıkları sönük, mavilik parçaları kayıp. Böyle olsalar da bu gece bana hissettirdikleri hâlâ dokunaklı. Bu gece görebildiğim yıldızlar, ay, gökyüzü beni dertlerimden uzaklaştırdı. Alıp götürdü Fethiye’ye evimin terasına, kocaman gözleriyle gökyüzünü izleyen sevimli, tombik, meraklı küçük kıza… Uzun süredir her sıkıntıda dünyanın sonu gelmiş gibi davranmaktan kendimi alıkoyamadığımı düşündüm. İtiraf edeyim bunda bu yıl boyunca uğraşmak zorunda olduğum ödevlerin, projelerin ve sınavlarında rolü büyük. Oysa bu koca evrende dünya bile küçücük bir yer kaplıyor. Bense bu koca dünyada çok minik bir yerdeyim. Hayatın içinde sanki dünyanın merkezindeymiş gibi davranıyorum. Biliyorum bu düşüncelere sahip tek kişinin ben olmadığını. Her insan kendini ve yaşam amaçlarını dünya merkezine koyma eğiliminde. “…gökyüzü kuşatıyor beni. Büyüklüğü karşısında güçsüzüm. Öylesine uçsuz bucaksız ve uzakta ki, kendi önemsizliğim elle tutulur hâle geliyor. Ama gökyüzünün beni reddettiğini hissetmiyorum. Onun parçasıyım ben, ufacık elbette ama bu müthiş muazzamlığın yanında her şey ufacık kalır.”(102). Güneşin ya da ayın üzerine parmağınızı yerleştirdiğinizde parmağınızın güneşi kaplayacak kadar büyük olduğunu düşünebilirsiniz. Oysa Neil Armstrong Ay’a ayak bastığında, tek gözünü kapatıp dünyaya parmağını yerleştirip “Birden farkına vardım ki, o küçük mavi bezelye tanesi bizim dünyamızdı.” demiştir (Özcan). Koca evrende minik bir mavi bezelye tanesi… Bezelye tanesinde yaşayan milyarlarca insandan birinin kendince çözemediği “çok önemli sorunu” ne değersiz, ne kadar ufak… Dertlerim tıpkı varlığım gibi minicik bir yer kaplıyor. Aklımda beni rahatsız eden düşüncelerin gökyüzünün muazzamlığı, büyüklüğü karşısında yavaş yavaş kaybolduğunu hissediyorum. İyice yerleşiyorum banka yeniden. Bu kez umutla, keyifle çocukluğumun anılarını düşünerek ve gülümseyerek… Çözemediğiniz sorunlarınızın olduğunu düşündüğünüzde kaldırın başınızı gökyüzüne bakın. Belki size de benim gibi sorunlarınız önemsiz gelebilir evrenin büyüklüğü karşısında. O kadar da ciddiye alınmaması gerektiğini hatırlatır. Evrende minik bir bezelye tanesinde yaşayan fani canlılardan biri olarak sizce “çok önemli” gelen sorunları unutup belki yalnızca yıldızları, ayı izlemenin keyfine dalarsınız sadece… Kaynakça: Özcan, Barış. “http://barisozcan.com/soluk-mavi-nokta/” adresinden 03.04.2019 tarihinde indirilmiştir. Carl, Sagan. Soluk Mavi Nokta. Çev. Süha Sertabiboğlu. İstanbul: Ayrıntı Yayınları. 2017. 1. Basım. KAÇIRMAMAK ÜZERİNE Bazı insanların çevresindeki diğer insanlardan daha tecrübeli olduğu su götürmez bir gerçektir. Peki, bu insanların yaşam süreleriyle bu süre boyunca kazandıkları tecrübe arasında nasıl bir bağ vardır? Bence bu insanları tecrübeli kılan, fikir danışılan bir hale getiren verdikleri kararların çokluğudur. Hayat insanın verdiği kararlardan yapılan bir gökdelen gibidir. Devamlı karar veririz ve her kararımız bize bir kat daha kazandırır ve bizler daha geniş bir alanı görmeye başlarız. Doğru kararları verdiğimize emin olduğumuz zaman geçerlidir tabii ki bu durum. Peki, emin değilsek? Ya daha iyisine karar verebilecekken biz yanlışı seçtiysek? İşte böyle durumlarda insan hep “Ne kaçırdım acaba?” diye düşünür. İşte bu gibi kaçırdığımız durumları, aslında nelerden vaz geçtiğimizi anlatan bir kitaptır Kaçırdıklarımız: Yaşanmış Hayata Övgü (Smith,2005). Acaba kelimesidir bütün bu olayı tetikleyen. Kararı verdiğimiz zaman kısa bir süre içinde hemen zihnimizde belirir. İnsanın belki de en zayıf anıdır bu anlar. Kendinden emin olmadığı, yenilmeye ya da yıkılmaya hazır olduğu zamanlardır. Bir boks maçı düşünün mesela. Anlık bir karar verirsiniz ve rakibin şu bölgesine vursam mı diye düşünürsünüz. Ama acaba derseniz ve vurmazsanız, o anda rakip size vurduğunda yıkılırsınız. Çünkü tamamen odağını kaybetmiş biri haline gelirsiniz ve bütün saldırılara açıksınızdır. Bu yüzden insanın en zayıf anının acaba dediği anlar olduğunu söyleyebiliriz. Peki, ne zaman acaba deriz başka? Aslında çoğu zaman bu düşünce zihnimizde belirir. En basitinden şu an ödevi yazarken bile her cümlede acaba diyebiliyorum. Anlam bütünlüğünü bozdum mu, anlattıklarım arasında kopukluk oldu mu ya da noktalama konusunda hata yaptım mı? Bütün bunlar devamlı anlık aklımda dolaşan sorular diyebilirim. Muhtemelen ödevin sonuçları açıklanana kadar da bu şekilde devam edecek. Peki, ödev açıklandığı zaman ne olacak? Acaba kelimesi yerini keşke kelimesine bırakacak. Keşke şöyle yapsaydım da puan kırılmasaydı deme olasılığım çok yüksek. Tıpkı yumruk yedikten sonra yerde yatarken boksörün düşündüğü gibi keşke doğru olanı yapsaydım diyeceğim ama iş işten çoktan geçmiş olacak. İşte bize keşke dedirten olaylar aslında “kaçırdıklarımız” olarak adlandırılabilir. Hayat, insanın verdiği kararlardan yapılan bir gökdelen gibidir demiştim yazının başında. Peki ya kaçırdıklarımız? Onları da aslında bu gökdelenin yanında inşa edilen bir diğer gökdelen gibi düşünebiliriz. Hiç ona geçemeyiz ama kendi gökdelenimizden hep onu izleriz. Ah be ne kaçırmışım deriz. Hiç uzağa gitmez onlar, tam dibimizde ve görebileceğimiz şekilde hep yanımızdadır. Onun da yükselişini izleriz. Bir nevi iki hayat yaşarız. Yaşadıklarımız ve kaçırdıklarımız. Peki, bu gökdelenlerin uzunlukları nasıldır? Eğer kaçırdıklarımız gökdeleni hayat gökdeleninden daha uzunsa bir sıkıntı var demektir. İnsan hayatta bazı şeyleri yanlış seçimler sonucunda kaybedebilir ama yanlış kararları doğru kararlarından yüksek ise orada problem var demektir. Eşit veya daha kısa olma durumunda ise çok bir sorun olmaz çünkü insanız ve bizi insan yapan olgu yaptığımız hatalardır. Peki, bunları söylüyorsun ama sendeki durum ne acaba diye sorabilirsiniz. Aslında hayat gökdelenim, kaçırdıklarımın gökdelenimden daha uzun diyebilirim. Henüz 20 yaşımda olmamdan kaynaklanan bir durum da olabilir belki bu çünkü bu zamana kadar aslında hayatımın büyük bir bölümünü ailemle yaşadım diyebilirim. Bana kılavuz oldular ve en az hatayı yapmamı sağladılar. Bu yüzden hata oranım ya da kaçırdıklarım nispeten daha az oldu. Ama hayat bu, artık kendi başıma sayılırım. Bir ömür boyunca vermem gereken bir sürü kararım olacak ve aslında bunlar beni işin sonunda tecrübeli kılan faktör olacak. Temelimin sağlam olduğunu söyleyebilirim, aslında bu yüzden çok bir endişem de yok diyebilirim. Detaylı bir düşünme ile kaçırdıklarımızı azaltabiliriz. Kaçırmamanız dileğiyle… Furkan Yasin Taksim Sözü Geçen Çalışmalar Phlips, A. (2015). Kaçırdıklarımız: Yaşanmış Hayata Övgü. Metis Yayıncılık. İnsandır Şiir Şiir nedir? Şiir içimizdeki fırtınaların dile gelmesidir, acıların kelimelere dökülmesi, sevginin hayat bulmasıdır. Bazen şiir umutsuzluk, bazen yalvarıştır. Bazense yalnızca bir sesleniştir, kulaklarını tıkayanlara inat. Kendini, duygularını anlatmaktır çoğu zaman. Sahi tüm bunların dışında nedir şiir? Bilge Karasu'nun Şiir Çevirileri adlı kitabındaki "Rimas" şiiri bana bunları düşündürdü. Çünkü, "Şiir ne ki ?" diye başlıyor Gustavo Adolfo Becquer. (21) Ardından "Şiir...sensin ya!.." diye devam ediyor. Çünkü, şiir aynı zamanda sevgilidir. Yazarın kendisiyle beraber sevgilisini anlatmasıdır. Onunla yaşayışının, onu yaşamasının dile getirilmesidir. Ona olan sesleniştir şiir. Biraz özlemdir, biraz kavuşamamaktır. En çok da çekilen acıdır şiir. Kırılan kalplerin, kaybedilen sevginin anlam kazanması, kelimelerle can bulmasıdır. Bizler sevdiğimiz birini kaybettiğimizde acı çekeriz. Bu acı öyle bir acıdır ki belki gülümsemeyi, belki de yaşamayı unuturuz. Kimilerimiz kendini dört duvar arasına kapatır. İçinden çıkamadığı, anlam veremediği kaybedişini tekrar tekrar yaşar. Acısını dindirmek yerine onu güçlendirir, onu büyütür. Yaşadığı bu kayıpla birlikte kendinden vazgeçtiğini fark etmez önceleri. Kendini, benliğini yitirir, içinde büyüttüğü, içinde tuttuğu tüm o duygularla. Kendine, hayata yeni bir şans vermek istemez çoğu zaman. Acıyla yontulur kalbi de dili de. Federico Garcia Lorca şöyle diyor bu konuyla ilgili "Kaçış Gazeli" adlı şiirinde: "Nice nice yitirdim kendimi denizlerde kulaklarım yeni koparılmış çiçeklerle dolu dilim sevgiyle, sonsuz acıyla dolu. " (61) Belki insan hala kaybettiği o kişiyle geçirdiği güzel günleri hatırlar, o kişinin güzel sözlerini hala duyar sanki yeni söylenmişçesine. Yeni koparılmış bir çiçek gibi tazedir güzel anıları. Fakat, ne olursa olsun gerçeğin farkındadır. Çünkü, acısı tüm olanları ona bir şekilde hatırlatır. Sevgisinin önüne geçer yaşadıkları ve nihayetinde acıyı unutmak ister. Bir gün her şeyi arkasında bırakmak, eskisi gibi, eskisinden mutlu olmak ister. Gülümsemek, hayata yeniden sarılmak ister, kaybettiği kişiye, ve yitirdiği benliğine rağmen. Kendini dışarıda bulur, yeni bir başlangıç için. Sonra onu görür, kaybettiği o insanı, onun gülümseyişini, onun mutluluğunu. Çektiği acıları onun anlamadığını düşünür, onun aynı şeyleri yaşamadığını ve asla da yaşayamayacağını var sayar. "Kalabalığın içinde görürüm onu arada bir yanımdan geçer, gülümser de geçerken, düşünürüm: -Nasıl? " (Becquer, 21) İşte tam olarak budur şiir. Bu dizelerdeki gibi şaşkınlığımızın dile gelmesidir, tüm o acılarımıza rağmen. Kavrayamayışımızdır gerçekleri ya da görüneni. Belki acıyı anlatmak zordur şiirde, belki onu tekrar tekrar yaşamak ağır gelir bizlere. Fakat şaşkınlığımızı anlatmak sanıldığından kolaydır. Sesinin duyurulmasıdır şiir, içindeki tüm o karmaşaya rağmen. Ne hissettiğini bilmektir şiir çoğu zaman. Bazense bir arayıştır. Neyi aradığını bilmeden aramaktır. Belki başkası olmaktır şiir, başkası olmak istemektir "Gül Kasidesi" inde geçtiği gibi. "Gülün istediği Gül değildi..." (Lorca, 41) Olduğun kişiye rağmen, onu reddederek kim olmak istediğini keşfetmektir şiir. Ne istediğini, ne hissettiğini aramaktır kimi zaman. Belki başkalarının mısralarıyla, başkalarının mısralarında kendini görmektir. Belki de eline aldığın kalemle kağıda dökülen her kelime de bulmaktır kendini. Şiir, aynı duygularının farklı kelimelerle dile getirilmesidir, farklı dillerde farklı coğrafyalarda tek bir histir, Şiir Çevirileri'nde gördüğümüz gibi. Şiir anlaşılmak istemektir, anlaşılmayı beklemeden. Sesleniştir, duyulmamayı umursamadan. Kendini var etmektir, varlığından kimsenin haberi olmadan. Var olmaktır şiir. Şiir insandır aslında her şeyi ile. Onun çaresizliği, onun çabalayışı, onun umutsuzluğudur. İnsanın gülümsemesi, çektiği acıları, yaşadığı şaşkınlıklarıdır şiir. Simge ÖZAYDIN Kaynak: Karasu, Bilge. Şiir Çevirileri. İstanbul: Metis Yayınları, 2014. DÜNYA CAN BENİM HİKÂYEM Bir gün sabah uyanıp da aklıma gelen ilk şeyin ‘’Yaptığım şeyleri aslında neden yapıyorum?’’ sorusu olması beni zaman zaman ürkütmüştür ve ‘’Ben hayatımla ne yapıyorum?’’ dememe yol açmıştır. Bu gibi düşünceler haliyle hayatımı ara sıra yaşanması zor bir hale getiriyor. Özellikle de sahip olduğum hayatla ne yapacağımı bilemediğimde. Böyle zamanlarda, ünlü düşünürlerin sözlerini ya da uzun zaman anlatılmış olan hikâyeleri, efsaneleri okumuş ve onları kendime yol gösterici olarak seçmiştim. Tüm bunların, içerilerinde bir öğüt ya da hayat tecrübesi barındırdığından, hayatımı da iyi bir yönde değiştirdiğini savundum çünkü onları okuduğumda amaçsız yaşamıma bir anlam yüklüyorlar gibi geliyordu. Dahası, bana değil de bu ‘’yol göstericilere’’ ait olan fikirleri benimser ve hayatımı da ona göre şekillendirirdim. Şimdilerde fark ediyorum ki hayatımı uzun süre ben değil, efsaneler ve birkaç özlü söz yönetmiş. Aslında bu durum bir süreliğine işime de gelmedi değil. Ne zaman önemli bir konu hakkında karar veremeyecek olsam, hemen bir ünlü söz düşünür ve hayatımı ona göre yaşardım. Sonrasında da sanki sorumluluğu kendi üstümden atmış gibi hissederdim. Fark etmediğim şey ise kararı verenin hala ben olduğumdu. Ama bu hiçbir şeyi değiştirmezdi çünkü okuduklarım benden büyük ve daha tecrübeli insanlar tarafından yazılmış veya anlatılmıştı. Mutlaka bir bildikleri olmalıydı değil mi? Hayatımı fikirlerine göre yaşadığım insanlardan biri de yazdıklarına hayran olduğum Orhan Pamuk. Lakin elime aldığım Kırmızı Saçlı Kadın kitabında bu sefer sadece kararlarımı sorgulamama neden olmadı, ilk defa yaşamımda kararları verenin kim olduğunu düşünmeme de yol açtı. İnisiyatifi elime almayarak, efsanelerin bana hayatımı nasıl yaşamam gerektiğini söylerken hayat daha kolay geliyordu belki de. İşin kolayına mı kaçıyordum? Bu soruya uzun süre cevap bulamamam zaten yüksek olmayan özgüvenimi de epey zedeledi. Orhan Pamuk, Cem’in hikâyesini anlatırken babasız büyüdüğünü söylüyor ve hayatında bir rol model aradığını anlatırken sadece bir örnek değil, aslında ona ne yapması gerektiğini söyleyecek bir insan da aradığından bahsediyordu. Bu arayışın hayatını nasıl bir uçuruma sürüklediğini de. Cem de, hayatta babasızlıktan ya da farklı sebeplerden bulamadığı cevapları benim gibi, kendi cevaplarını bulmak ve çözümler üretmek yerine efsaneler ve hikâyelerde aradı lakin uzun vadede sonuçlarını düşünmedi ve hayatının da gerçekten bir efsane senaryosuna dönüşeceğini hesaba katmadı. Cem’in gittikçe zavallı hale gelen hayatını gördüğümde kendi hayatıma da üçüncü bir gözle bakma ihtiyacı duydum. Bana ait olmayan anlatıları kendi yaşamımmış gibi benimsemişim meğer. Yaptığım en ufak hareketin, alakası olmasa bile, o efsanelerle bağlantısını kurmuş ve bundan sonra ne olacağına buna göre kara vermişim. Hatta mutsuz sonla biten bazı öykülerdeki hayatları yaşamamak adına, oradaki insanlar ne yaptıysa tersini bile yaptım. Zarar verdiğim ve kaybettiğim tek şeyin kendi hayatımdaki kontrolüm ve rolüm olduğunu biraz zor fark ettim ama bu fark ediş hayatımda yaptığım bazı radikal değişiklerin de önünü açmış oldu. Belki Orhan Pamuk’un yazdıklarının hayatımı yönlendirmesi tekrar izin verdim ama bu sefer öğrendiğim şey, kendi kararlarımı başkasının söylediklerinin ya da bir kâğıtta yazılı sözlerin etkisinde kalmadan ve sahip olduğum hayat tecrübesiyle vermek oldu. Tüm hayatımı bir hikâyeye ya da özlü söze göre yaşayacaksam, hayatım o sözden yahut hikâyeden daha iyi bir yere gidemeyecek çünkü öyle ya da böyle en kötü senaryodan kaçınsan bile adımını onlara göre attığında mutsuzluk gelip seni buluyor. Evet, bir yazı parçası benim şimdiye kadar biriktirdiğim hayat tecrübesinden daha fazlasını içerebiliyor fakat insanın da hayatta yaşayacak sınırsız macerası, okuyacağı sınırsız sayıda kitap ve tanışacağı tonlarca insan var. Okuyabileceğimden çok daha fazlasını yaşayacağımı ve kararları veren sadece ben olduğumda bunca yılı yaşamama değmiş diyebileceğimi anladım. Eninde sonunda her insan kendi hikâyesini de kendi elleriyle yazıyor çünkü. İRONİK DÜNYALARIMIZ Dünya tarihinde hiçbir yer yoktur ki haksızlık şu ya da bu şekilde vücut bulmasın. Bu haksızlıklar kimi zaman bizden iyimserliğimizi, sevdamızı, mutluluğumuzu çalarak gerçekleşirken, kimi zaman da iş maddiyata biner de malımızı, mülkümüzü hatta canımızı elimizden alır. Zulmün bence en acıklı yönü de yaşadığımız asırda bizden malımızı, mülkümüzü almayı bırakıp, bizi de kendine benzetmesidir. Doğumla başlayan tüketim kültürü yahut adını bilmediğim bir gizli el günden güne bizi de kendine bağlamış, karakterimizi, ruhumuzu hatta şiirimizi bile kendi isteğine göre şekillendirmiştir. Sonuçta kendimize ve doğamıza yabancılaşarak; hayallerimizden vazgeçerek başkalarının istediği şekle bürünmüşüzdür. Okula başladığımızda bize sorumluluk almayı ve aldığımız sorumlulukları yerine getirmeyi, başkalarına yardımcı olmayı, temizliği, düzeni ve de saygıyı öğretmişlerdi. Gerçek şuydu ki bizim bunları öğrenmemizle uygulamamız tamamen farklı şeylerdi. Çünkü bunları öğrenmemiz ne yetenek gerektiriyordu ne de vicdan... Halbuki gerçek hayatta bunları uygulamak için kocaman bir yüreğe sahip olmamız lazımdı. Yani hayat bize öğrendiklerimizi uygulayabilecek bir ortam sunmuyordu. Gerçeğin bu denli ironik oluşu ve varlık kaygısıyla tüm öğrendiklerimizi bir kenara koyup biz de hayatımızı o bahsettiğim gizli ele teslim ediyorduk. Dedim ya insan masum doğuyordu, bir şekilde güzelliklerle eğitiliyordu. Lakin insan büyüdükçe hayatın ona sundukları, iyilikle, dürüstlükle hareket etmesini engelliyordu. Şarkılarıyla bizi büyüten büyük şarkıcı Hüsnü Arkan’ın Hırsız ve Burjuva isimli romanını okurken hayatın acımasız ironisini bir kez daha tattım. Aşklarımızı, hayallerimizi, yalnızlığımızı, yaşam savaşımızı, kazandıklarımızı, kaybettiklerimizi... Bu da hayatın gerçekleri tarafından bir kere daha sorgulandığımı hissetmeme neden oldu. İnsanı huzursuz eden bunca sebep varken ve bu sorunların kaynağı doğrudan insanoğlunun kendisiyken hala, niçin modern asrın güzellikleriyle övünmeye çalışıyordu? Bunca haksızlıkta da sadece haksızlığı yapan mı suçluydu? Örnek vermek gerekirse kitaptaki ana karakterimize isim verirken dönemin güçlü adamı Kenan Evren’in soyadını evlatlarına isim veren anne ve babalarının hiç mi suçu yoktu? Yahut da daha basite indirgersek çıkarları için her türlü alçaklığı yapan insanların dost dediğimiz kadar yakın insanlardan çıkması bizi suçsuz mu kılardı? Biz de içimizdeki dürüstlüğe rağmen hayatın içinde, çıkarlarımız için küçük de olsa büyük de olsa haksızlıklara figüranlık yapmıyor muyuz? Bir tarafta üstüne binbir kere gölge indirilmiş vicdanım, diğer tarafta da gücü seven, güce tapan hatta tüm insanlara hakim olmaya çalışan bencilliğimi hissettim. Yalnızlığımın kıymeti bir kez daha memnun etti beni her şeye rağmen. Bir şekilde hayatımı devam ettirebilecek kaynaklara kavuşabiliyordum. Sonra tiksindim kendi benliğimden. Utandım bu hayattan yaşadıklarımdan. İnsan bu kitap sayesinde bir kere daha ne kadar alçak bir mahlukat olduğunun farkına varıyor. Açlıktan ölen Afrikalı çocuklar geliyor aklıma. Yoksulluktan yeni bir çift pabuç bulamayan insanları hatırlıyorum birden. Bombalarda ölen yahut Ege’nin, Akdeniz’in derin ve soğuk sularında boğulan bebekler beliriyor gözümün önünde. Bunlarda hep bir çıkar peşinde koşan insanların parmağı vardı ve biz de ne kadar kabul etmesek de çıkarlarımızın kölesi olmuştuk. Sonra hayallerim geliyor gözümün önüne. Bunca zulüm, bunca baskı olmasaydı diyorum az çok bizim hayatta bulduğumuz tadı başka insanlar da tadabilseydi diyorum. Gözlerimin önüne gülen gözler geliyor. Kulağıma bir Cem Karaca şarkısı geliyor “İnsanlar gülüyordu de trende, vapurda, otobüste/ yalan da olsa söyle” Ama olmuyor maalesef ki. Dünyaya baktığımda kocaman bir vahşet görüyorum. Ağlayan insanlar, mutsuzluk, para, kan ve kir… Acaba diyorum “biz bir şey yapamaz mıydık bu dünyayı değiştirmek için?” “Çabalasak bir parça yetmez miydi?” diye düşünüyorum. Devamı derin bir umutsuzluk oluyor. Sanki kitaptaki Halim Bey gibi yaşamak daha kolay geliyor. Her şart altında çıkarının peşinde koşmak, çıkar için sessiz kalmak daha doğru gibi geliyor… Başta belirttiğim gibi zulmün en ağırına, en aşağılığına uğrayıp onun bir parçası oluyoruz… Oğuzhan ÜNAL 21501165 Ayçanil GündoğanInstructor: Seren Üstündağ21601106Yaşam ZincirleriDışarıdan insanların davranışlarını yorumlamak çok kolaydır. İnsan, kendisinin ne durumdaolduğuna bakmaksızın çevresindekileri eleştirmeyi sever. Bu eleştiriyi dışına yansıtmasa bile enazından içinde o hor görme ya da kızgın olma durumunu yaşar. Bazen bu durum insanın içinde okadar yoğun yaşanır ki, kişi başkalarını eleştirirken kendisinin de bir gün hor görülebilecek birdurumun içerisine düşebileceği olasılığını yok sayar. Yaşadığımız hayat yalnızca bize özgüdür. Doğumdan bugüne kadar gördüğümüz,duyduğumuz, hissettiğimiz nesneleri, kişileri veya olayları yine aynı şekilde deneyimlediğimizolaylardan yola çıkarak yorumlarız ve bu zincir böyle devam eder. Bir diğer deyişle her insanınkendi kendine, uzun vadede ördüğü yaşam zincirleri vardır. Bu zincirleri takdir etsek de etmesek deyaşamımız süresince bir şekilde öreriz. Ancak örgü benzetmesi yapsam da, akıllara alelade bir saçörgüsü gelmesini istemem. Çünkü bu hayat örgüsünün her bir ilmeği, yaşanan çeşitli hadiselere göreatılır. Yani bu zincir, standart veya fabrika çıkışı mükemmeliyetinde değil, el işi tevazuluğundadır.Tıpkı el örgüsü bir kazağın bütün ilmeklerinin aynı sıklıkta atılamayacağını öngörebildiğimiz gibi,yine kendi ellerimizle oluşturduğumuz yaşam zincirinin de her kısmının aynı dokunmasınıbekleyemeyiz. İşte bence tam bu noktada yaşam zincirinin DNA zincirine ne kadar benzer olduğuda ortaya çıkar. Yaşam zincirinin DNA zincirine başka bir benzer noktası ise her iki zincirin de belirliyerlerinin, diğer insanların yaşam zincirleriyle eş olma olasılığıdır. Anlaşılır bir örnek vermekgerekirse, bu benzerlik, anne ve çoçuğunun DNA zincirindeki uyumuna bağlanabilir. Bu, yaşamzincirine uyarlandığında ise insanların başlarından geçen olayların birbirine yakınlığı şeklinde tabiredilebilir. DNA, bilimsel ve kolay kanıtlanabilir bir terim olduğu için, konudan çok sapmamakadına daha fazla biyolojik açıklamasını yapmak istemiyorum. Zaten benim asıl sorunum yaşamzinciriyle. İşte insanların yaşam zincirlerindeki bu benzerlik, beni yazımın başlangıcına geri götürenunsur oluyor. Başkalarının başına gelen, eleştirmekten kendimizi alıkoyamadığımız olayların kendiyaşam zincirimizde de bulunma ihtimali...İnsanoğlu çok gözlem yapar. Gözlemlerini yorum süzgecinden geçirerek kendine göre doğruolanı bulmaya çalışır. Verdiği kararların ne kadar doğru olduğu herkese göre değişir. Ancak benimasıl problemim insanın başkalarının zincirlerinde bulduğu bir noksanı kendi zincirine uyarlarkendaha dikkatli olması değildir. Aksine bana göre gayet mantıklı bir harekettir. Ancak benimproblemim bunu yaparken insanın kendinde, başkalarının zincirlerini olumsuz eleştiri yağmurunatutma hakkı bulmasıdır. Mesela hayatın akışından çok bunalıp yaşadığı yeri terk eden birine sadecebu hareketinin amacını ve altında yatan sebepleri öğrenmeye yönelik bir soru sormak yerine;genellikle olumsuz eleştiriyi amaçlayan “niye böyle yaptı ki?” tarzında sorular sorulur. Ben bu tarzsoruların hiçbir fayda sağlamadığını düşünüyorum. Nitekim insana birgün onun da aynı zincirleriistemeden de olsa örme ihtimalini unutturuyor. Tıpkı Orhan Pamuk’un Kırmızı Saçlı Kadın adlıeserinde olay örgüsünü yaşam örgüsünden baz alarak yarattığı gibi... Cem, çocuk yaşlarda evini terkedip giden babasına olan kırgınlığının sebebinin birgün kendi yaşam zinciri içerisinde de varolabileceğini kestirememişti. Kendi babası yerine koyduğu Mahmut Usta’yı istemeden yaralayıpkaçarken, babasının o çocukken yaptığı bu hatayı aslında başkası üzerinde kendisinin degerçekleştirdiğini anlayamamıştı belki de.Özet olarak anlatmak istediğim, insanların başkalarını, yapıcı olmayan eleştiri toplarınatutma hakkı olmayışıdır. Hele ki yaşam zincirlerinin hangi biçimde örüleceğini öncedenbilmediğimiz zamanlarda bırakalım da olayları yaşayarak yorumlama hakkı kazanalım.KaynakçaPamuk, Orhan. Kırmızı Saçlı Kadın. Yapı Kredi Yayınları, 2016. Kerem Gürbüz TUR102- 21/Murat İplikçi Hayaldi, Gerçek Olur Mu? Yazımın en başında açıkça dile getirmek istediğim bir şey var. Hayalimi burada dürüstçe bir şekilde paylaşmak fikri, ilk dinlediğimden beri etkisinden çıkamadığım İngiliz prodüktör Duke Dumont’un Ocean Drive adlı şarkısını hatırlayınca çıktı. Yıllardır nostaljik şarkılar dinleyen, Stevie Wonder ve Sting gibi isimlerle (babam sayesinde) büyüyen, yeni çıkan parçaların çoğundan nefret eden bir insan olmama rağmen benim bu kadar hoşuma giden bir şarkının yaklaşık 3 veya 4 yıl önce yayınlanmış olması da ironik. Ancak bu şarkının bende uyandırdığı hisleri tarif etmenin mümkün olabileceğini hiç zannetmiyorum. Aklıma gelen düşünceler ise tam olarak şöyle: Hava karanlık, yalnızım ve üstü açık bir arabada rüzgarı saçlarımın arasından adeta akarcasına gittiğini hissederek sonunun nerede olduğunu bilmediğim bir yolda ilerliyorum. Bu düşünceden temel alarak yıllardır planlar kurduğum, hayalimi oluşturan o yolculuktan bahsedeyim biraz da. Monako’dan başlayan ve Barselona’da son bulan bir yol düşünün, kimi zaman ağzınız açık bir şekilde Akdeniz’in o pırıltılı sakinliğini izleyebileceğiniz kıyı kasabalarından geçtiğiniz, mola verdiğiniz yerlerde dünyayı sizden çok farklı şekillerde yaşamış, tecrübe etmiş insanlarla dostluklar kurabileceğiniz bir yol bu. Aslında mutlak amacın bitiş noktasına varmak değil, oraya ulaşmaya çalışırken yaşananların gerçekten öneme sahip olduğunu öğrenmek. Bir bakıma hayata benziyor aslında benim hayalim de, düşünsenize, hayat iyiler ve kötülerle, güzelliklerle ve çirkinliklerle, buna benzer daha birçok zıtlıklarla doludur. Planladığım rotada ilerlerken yolda belki arabamın lastiği patlar, belki aşık olurum. Belki hiçbir şey beklediğim gibi gitmez, ya da hayal edebileceğimden bile daha güzel olur. Ama işin sonunda, bir şekilde o yol bitince asıl önemli olanın yaşadıkları olduğunu fark eder insan. Bu yüzden herkes geçmişe dönüp baktığında pişmanlıklarla dolu bir hayal kırıklığı değil de, izledikten sonra insanın yüzünde hafif bir tebessüm bırakan film tadında bir yaşam geçirmelidir, buna uğraşmalıdır. Tabii ki bir insan dediği cümlelerin arkasında durmalıdır, dürüstçe konuşursam, daha genç olmama rağmen benim de hayatımda pişmanlıklarımın sayısı bir hayli fazladır. Fakat bunun da herkes için geçerli, doğal bir durum olduğunu düşünüyorum, sebebi de şu ki, evrende her şey bir dengededir. Gezegenlerden tutun evinizin herhangi bir odasındaki en küçük detaylar bile belirli dengeler ve kurallar dahilinde var olmaya devam ederler. Bu konuya örnek verilebilecek başka bir kavram da hayattır işte. Hayatımız boyunca yalnızca mutlu veya yalnızca üzgün değilizdir, olamayız da. Buna verdiğimiz kararlar da dahildir. Bazı seçtiğimiz yollar bizleri pişmanlıklara sürükler, bazıları da geri dönüp baktığımızda yüzümüzü güldüren anılara taşır. Öğrendiğim başka bir şey varsa o da pişmanlıkların her zaman kötü şeyler olmadığıdır, bir bakıma derslerdir onlar aslında. Düştüğümüz hataları bir daha tekrarlamamamızı sağlarlar. Fazlasıyla güvendiğiniz bir insan size yalan söyler, o insanla tanışmış olduğunuza pişman olursunuz. Ancak bu yapılan biraz da çocukça olur, çünkü bardağın dolu tarafından bakıldığında aslında o kişi size kime gerçekten güvenebileceğiniz ve kiminle daha seviyeli bir ilişki sürdürmeniz konusunda hiçbir büyüğünüzün veya hiçbir kitabın veremeyeceği bir ders vermiştir. 1 Sonuç olarak, bütün bu konuları şöyle özetleyebiliriz: Yaşam dediğimiz şey, iyisiyle kötüsüyle sürekli dengede giden bir yoldur. Bu yol da aslında bir okuldur. Öğretmenlerinin anılar, yaşanmışlıklar, hatalar, pişmanlıklar ve mutluluklar olduğu, derslerinin de duygular, düşünceler, ahlak ve erdemlerin olduğu bir okuldur bu. Her insan bu okulun öğrencisidir, kimse bu okulu asamaz. Kimi başarılı olur, kimi olamaz. Benim hayalim de başarılı olanların arasına girebilmek, neredeyse herkes gibi. Bunu da yaşayıp göreceğiz, peki sizin hayaliniz ne? 2 Beyaz Kanat“Damızlık Kızın Öyküsü” nü bir arkadaşımın önerisi üzerine okumaya başlamıştım. Arka kapağında kitap bir feminist distopya olarak tanımlanıyor fakat distopya olmasına rağmen konunun, günümüzdeki kadınların uzak olmadığı bir gerçeğin ta kendisi olduğu yazıyordu. Konusu çok ilgimi çekti ve arkadaşımın “Bazen insanın okuyası gelmiyor. Ağır bir kitap.” uyarısına rağmen çok zevk alarak bir solukta okudum. Gelecekte, kurgusal bir ülkede tek görevleri çocuk taşımak olan kadınların erkek egemen zihniyet altında yaşadıkları, aslında bugün yaşadıklarımızdan çok da farklı değil. Somut olarak yaşanan şeyler, örneğin kadınlara koyulan yasaklar farklı olsa da bu sonuçları doğuran zihniyet kadınlar olarak özellikle de Türkiye’de yaşayan genç, okuyan, sorgulayan kadınlar olarak benim kuşağımın yakından tanıdığı bir zihniyet. Kitaptaki kadınların toplumsal yeri, değeri, ne giymeleri, nasıl konuşmaları gerektiği devlet tarafından belirleniyor. Tabii ki bu günümüzde bize uygulanabilen bir tavır değil. Ancak, birçok devletin kadın ve kadın bedeni üzerinde bu tarz bir kontrole sahip olma isteği açıkça ortada. Türk siyasetçiler tarafından da kadın şöyledir, kadın şöyle olmalıdır, yarım kadın, tam kadın örf ve adetlere göre kadın gibi konuşmalar yoluyla bir çeşit kontrol sahibi olmak deneniyor. Herhangi bir ideolojiye indirgemiyorum bunu. Evet kimi politik görüşler açıkça erkek egemen fakat hemen hemen her ideolojiden bu tarz düşünceleri destekleyen erkekler çıkabiliyor. “Damızlık Kızlar” değiliz belki ama bu yaşadığımız gerçekliğe çok uzak bir kurgu değil. Günümüzün en tutkulu tartışmalarından biri kadının toplumdaki rolü ve hayatını yaşayış biçimi. Bir kadının çocuk sahibi olup olmamasına kadar söz sahibi olmak isteyen bir hükümetin gölgesinde yaşayan kadınlar olarak kitapta anlatılanlar yabancısı olduğumuz bir şey değil. Kitapta bu düzene ve yaşam biçimine karşı çıkanlar kolonilere gidiyor. Kolonilerdeki kadınlara “gayri-kadın” deniyor. Kolonideki erkekler ise aşağılayıcı bir sıfat tamlamasına sahip değil. Yaptığımız seçimler, politik görüşümüz, giyiniş tarzımız, yaşam biçimimiz gibi başlıklar üzerinden günümüzde de kadınlar çoğu kez gayri-kadınlar olarak adlandırılabiliyor. Bu sebeplere kahkaha atmak bile dahil. Savaşın eşiğindeki bu kurgusal ülkede kolonilere gidip sisteme baş kaldırmak çok cesurca ve yapması zor bir şey gibi görünüyor. Ancak, aslında erkek egemen sisteme ve toplum tarafından belirlenmiş demode normlara karşı gelmek de bizim kolonimiz olabilir. Kitapta ana karakter sık sık geçmişi hatırlıyor ve yeterince önemsemediği için kendine kızıyor. Ana karaktere göre geçmişte kadınlar durumun bu raddeye gelebileceğini düşünmemiş ve gereken önlemleri almamış. Bu yüzden günümüzde cinsiyetçiliğe ne kadar erken ve etkili tepki gösterebiliyorsak o kadar iyi olduğunu düşünüyorum. Kitapta beni şaşırtan noktalarda biri de bu sistemde kadınlara ne kadar saygı duyulduğunun anlatılmasıydı. Kadınlar her koşul altında korunuyor ve onları incitebilecek ya da rahatsız edebilecek her türlü davranıştan kaçınılıyor. Bu şekilde korunmak bazı insanların hoşuna gidebilir. Kişisel olarak bu beni rahatsız eden bir düşünce. Ben tek çocuğum ve babam bana her zaman kendi ayaklarım üzerinde durmam gerektiğini öğütlemiştir. Özellikle de bir kadın olduğum için. Babam çocukken hayal ettiği işi yapan şanslı insanlardan. Bu nedenle de bana da her zaman sevdiğim işi yapmamı söyledi. Ancak, sevdiğim, hayal ettiğim iş olmasının yanı sıra yükselebileceğim, kendimi geliştirebileceğim, sınırlarımı zorlayabileceğim ve maddi olarak getirisi fazla olan bir iş olmasını dilediğini de ekledi her zaman. Neden diye sorduğumda ise kardeşin yok ve tabii ki seni destekleyen büyük bir ailen var ama annene ve bana bir şey olduğunda kendi ayaklarının üzerinde durabilmelisin, benim senden tek isteğim bu demişti. Babamın bu konuşmasını hiç unutmadım ve unutacağımı da düşünmüyorum. Bir kadın olarak özgürlüğümün, bağımsızlığımın kaygan zeminde olduğunun farkındayım. Bu kitap her ne kadar kurgusal olsa da günümüze olan şaşırtıcı bağlantıları sayesinde bu konudaki görüşlerimi teşvik etti. Kitabı bitirir bitirmez babamla olan bu konuşmayı düşündüm ve noktaların birbirine bağlandığını gördüm. Kitap, bir kadın olarak ve her şeyden önce bir insan olarak beni çok etkiledi. Umarım okuyan herkese kendi hayatına yansıtabileceği değerler katmıştır. Kaynakça Margaret Atwood (Goodreads Author), Sevinç Kabakçıoğlu (Translator), Özcan Kabakçıoğlu (Translator), et al. “Damızlık Kızın Öyküsü.” By Margaret Atwood, 21201670 Giray Tandoğan TURK101-32 Aslı UçarKendini Aldatma! Tutkularımızın esiri olmalı mıyız? Yoksa sevdiğimiz veya zamanında belki de bir gençlik heyecanıyla söz verdiğimiz ve sevmediğimiz ama sevdiğimizi sandığımız insana sadık kalmalı mıyız? İki çocuk sahibi olduktan ve uzun bir evlilik sürecinden sonra günün birinde çocukluk yıllarındaki aşkınıza rastlayıp aslında istediğiniz heyecanın onda olduğunu fark etseydiniz ne yapardınız? Yıllardır aynı yatağı paylaştığınız ve çocuklarınızın babası veya annesi olan insana sırf bu heyecanı yaşamak için tutkularınızın esiri olup kıyabilir miydiniz? Linda yıllar sonra Jacob’a rastladığında yaşadığı yoğun duygular ve karşılığında Jacob’ın hislerinin Linda’nınkiler ile aynı olması sonucunda, evet, tutkularının esiri olup hayat arkadaşına verdiği söze ve hatta belki de iki çocuğuna ihanet ediyor, onlara kıyabiliyor. Peki Linda’yı bu yasak aşk için yargılamalı mıyız? Aslında ben “kıyabiliyor” derken de ne düşündüğümü bir ölçüde belli etmiş olabilirim. Ama yazarımız Paulo Coelho öyle düşünmüyor sanırım. Kitabın bazı bölümlerinde Linda üzerinden bu durumu savunuyor bile diyebilirim hatta. Bu durumun, yani aldatmanın, yani yasak aşkın evlilik müessesesine katkıda bulunabileceğinden, evlilikleri sağlamlaştırabileceğinden bahsediyor. E insan şaşırmadan edemiyor haliyle. Ben merak ediyorum mesela hiç mi empati yapmıyor bu insanlar? Hiç mi vicdan denen şey kalmadı günümüzde? Tamam, aldatmak her devirde, her dönemde vardı. Kötü denebilecek hikayeler hep anlatıldı, çünkü yaşanmışlardı, yaşanıyorlar ve yaşanacaklar. Bunun önüne geçmemiz mümkün değil. Ancak bu hikayeleri anlatan sorumlu kişilersek hele ki aydınlardan bahsediyorsak hikayemize kattığımız yorum bu denli acımasız mı olmalı? Bana geri kafalı, çağdaşlıktan uzak veya geleneklerine gereğinden fazla bağlı, yaşadığı toplumun örf ve adetlerine derinden inanmış ve bunu hayat felsefesi olarak benimsemiş gibi türlü benzetmelerde, yakıştırmalarda bulunabilirsiniz. Ama ben ne olursa olsun aldatılmayı kabul edemem. Bunu kabul edemediğim gibi birini aldatmayı da kabul edemem. Bunları geçtim aldatmayı iyi göstererek bu konuda aldatın evliliğiniz güçlensin gibi bir alt metni kabul etmemeyi bırakın midemi bulandırdığını söyleyebilirim. Kitabın adı “Aldatmak” ve akıcı bir dille yazılmış, güzel bir anlatıma sahip. Yazarın önceki kitaplarındaki başarıları yadsınamaz zaten. Böylesine başarılı, çıkacak kitabı için insanların günler öncesinden heyecanlanmaya başladığı bir yazarı evet, biraz sert eleştirmiş de olabilirim ama ben zaten kitabın edebi özelliğiyle ilgilenmekten çok bir yazarın fikrinin nasıl bu kadar acımasız olabileceğine takılmış durumdayım. Bu durumun midemi bulandırmasına gelecek olursam aldatılmanın verdiği hissi çevremizdeki aldatılan insanlardan veya daha da acısı kendimizden bile biliyor olabiliriz. Verdiği etki, yaşattığı acı inkar edilemez. Bu yüzden bana göre aldatan veya yazarımız gibi aldatmanın iyi sonuçlar doğurabileceğini savunan biri, sebebi ne olursa olsun, aslında kendini aldatıyordur. Çünkü kitapta da gördüğümüz gibi, bu işe kötülük diyecek olursak, kötülüğü ilk yapan yani başlatan taraf sonunda yine mutsuz olan taraf. Linda bu acımasızlığı ilk yapan taraf. Sebebi tartışılabilir ve kimse kimseyi hayatını nasıl yaşadığı konusunda yargılayamaz evet ama aslında her şeyin bir çözümü mevcut. İlişkiler bitebilir, sevgi artık eski etkisini yitirmiş olabilir ama bunu karşı tarafa belli etmeden veya asıl ilişkiyi bitirmeden yasak ilişkiye başlayan taraflar sonunda yine mutsuzluğu yaşayan kişiler oluyorlar. Çünkü bana göre bir başkasının mutsuzluğu üzerine mutluluk kurulamaz. Kurulacaksa bile bu işin bir adabı olmalı. Linda ve Jacob’ın yaşadıkları, diğer iki insanı derinden sarsabilecek ve mutsuzluğun en büyüğünü yaşatabilecekken bunu savunmak acımasızca olmuş. O yüzden aldatanlar önce siz kendinizi aldatmayın. Sevgili Paulo Coelho, sen önce kendini aldatma! Ali Murat Soysaraç Etki ve Tepki: Baskı ve Eylem Eğer Ursula K. Le Guin’in kaleminden çıkan Malafrena’yı okursanız kitabın başında kilise kapısına siyasi bir şiiri çivileyen genç bir öğrenciyle başladığını görürsünüz. Öğrencinin daha ertesi gün okuldan atılma tehdidiyle karşı karşıya kalması olayların geçtiği hayalî ülke Orsinya ’nın muhalefete ne kadar