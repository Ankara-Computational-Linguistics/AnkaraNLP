kez UEFA Kupası'nda forma giydi ve CSKA Sofya'ya bir gol attı. 2007-08 sezonunda önceki sezon gibi 30 maçta forma giyen Nobre, bu sefer 10 gol kaydetti. Bu sezonda da derbileri boş geçmeyen Nobre, Galatasaray karşısında alınan 1-0'lık galibiyette golü kaydetti. Ancak Beşiktaş ligde üçüncü olabildi. Kupada ise çeyrek finalde elendi. Nobre altı kupa maçında iki gol attı. Kariyerinde 3. kez UEFA Şampiyonlar Ligi'nde forma giydi ancak elemeler dahil olmak üzere sadece üç kez oyuna yedekten girdi. 2008-09 sezonunda 27 lig maçına çıkan Nobre, önceki sezon olduğu gibi 10 gol attı. Sezon içinde yine bir derbi golü kaydeden Nobre, bu sefer Fenerbahçe'ye bir gol atsa da takımının galip gelmesini sağlayamadı. Sezon sonunda Beşiktaş şampiyon oldu. Nobre de böylece kariyerinin üçüncü Türkiye şampiyonluğunu yaşadı. Nobre, dört Türkiye Kupası maçında iki gol attı. Sezon sonunda Beşiktaş, Türkiye Kupası'nın da sahibi oldu. UEFA Kupası'nda ise NK Široki Brijeg ve FK Metalist Harkiv'e gol attı. 2009-10 sezonu Nobre için çok parlak geçmedi. Ligde 19 maçta forma giydi ve sadece dokuzunda ilk 11'de başladı ve sadece Bursaspor'a bir gol atabildi. Lig dördüncüsü oldular. Türkiye Kupası ve Süper Kupa'da da başarısız olan Beşiktaş'ta Nobre beş maçta iki gol kaydetti. Şampiyonlar Ligi'nde de beş maçta forma giyen Nobre gol atamadı. 2010-11 sezonunda Bernd Schuster ile eskisine göre daha fazla forma şansı buldu ve 21 maçta altı gol kaydetti. Türkiye Kupası'nda da iki gol attı ve sezon sonunda üçüncü kez Türkiye Kupası'nı kaldırdı. 2011 yaz transfer sezonunda Mersin İdman Yurdu'na transfer oldu. İlk maçında MKE Ankaragücü'ne karşı 2 gol atarak takımını galibiyete taşıdı. Mersin İdman Yurdu formasını Süper Lig'de 40 kez giyen Nobre rakip fileleri toplamda 19 kez havalandırmıştır. 15 Aralık 2012'de Akhisar Belediyespor'u 2-1 yendikleri maçta attığı golle 100'ler kulübüne girdi. Bu kulübe Alex de Souza'dan sonra dahil olan ikinci Brezilyalı isim oldu. Ancak 2012-13 sezonunda attığı 13 gole rağmen takımı lig sonuncusu olarak küme düştü. 2013-14 sezonu öncesinde ise adı Fenerbahçe ve Eskişehirspor ile anılan Nobre, Kayserispor'a transfer oldu. Burada Beşiktaş'taki takım arkadaşı Bobo ile tekrar forvet hattını oluşturdu. Ligde beş gol attı. Sezon sonunda ise lig sonuncusu olarak küme düştüler. Bir sonraki sezon kariyerinde ilk kez oynadığı 1. Lig'de 16 gol atarak takımının en golcü ismi oldu. Kayserispor, 1. Lig'i birinci bitirerek tekrar Süper Lig'e yükseldi. 2015-16 sezonunda Türk yatırımcıların yönetmeye başladığı İsviçre 2. Ligi ekibi FC Wil 1900'a transfer edilen Türk futbolculardan biri oldu. Sezonu 7 golle tamamlayan futbolcu sezon sonunda takımdan ayrıldı. Mert Nobre, 19 Temmuz 2016 tarihinde 3. Lig'de şampiyon olarak TFF 2. Lig'e yükselen Büyükşehir Belediye Erzurumspor ile anlaşma vardı. Attığı 13 golle takımının en golcü ismi oldu. Grubunu üçüncü bitiren takım, play-off'larda da başarılı bir performans gösterdi ve TFF 1. Lig'e yükseldi. 2017-2018 sezonuna suskun başlayan Nobre, Şubat ayına kadar golle buluşamadı. Ancak sezonun sonlarına doğru attığı 10 golle Erzurum ekibini yükselme play-off'larına taşıyan isimlerden oldu. Play-off ilk maçında da iki gol kaydetti. 24 Temmuz 2018 tarihinde Süper Lig'den 1. Lig'e düşmüş Gençlerbirliği ile anlaştı. 12 Ağustos 2018 tarihinde, Hatayspor'a karşı oynadığı ilk lig maçında 19. dakikada penaltıdan gol kaydederek takımına galibiyet getirdi ve ilk maçında gol bulmuş oldu. 2018-19 sezonunda ligi 2. bitirip tekrar Süper Lig'e çıkan Gençlerbirliği'ne 25 maçta 6 gol ile katkı verdi. 18 Mayıs 2019 tarihinde Adana Demirspor karşısında futbol hayatının son maçına çıktı. Dönemin Gençlerbirliği başkanı Murat Cavcav, Türk futboluna karkılarından dolayı plaket takdim etti. Türk millî takımında da oynamak istediğini dile getiren Nobre'nin Türk vatandaşlığı da 2006 yılında onaylandı. Ancak henüz Türkiye millî futbol takımında forma şansı bulamadı. Kayserispor (1) Büyükşehir Belediye Erzurumspor (2) Keklik Keklik, sülüngiller (Phasianidae) familyasından bıldırcından büyük bazı kuş türlerine verilen ad. Keklik terimi belirli bir taksonomik gruba denk gelmez. Avlanan bir hayvandır. Eti lezzetlidir. Genelde 2-3 yumurta bırakır. Çiftliklerde üretimi gittikçe yaygınlaşmaktadır. Hobi hayvanı olarak oldukça geniş bir kitleye hitap etmektedir. En yaygın bulunabilen türü "Kınalı Keklik" olarak bilinir. Çiftlik yetiştiriciliğinde yıllık 70 yumurta alınabilir. Et için beslenenlerde ise 18. hafta sonunda erkekleri 380, dişileri 320 grama ulaşabilir. Veysel Batmaz Prof. Dr. Veysel Batmaz (d. 1953, Bursa), Türk iletişim bilimcisidir. Kadıköy Maarif Koleji'ni bitirdi. ODTÜ Uluslararası İlişkiler ve Kamu Yönetimi bölümünden mezun oldu, Ankara Üniversitesi-Siyasal Bilgiler Fakültesi'nde iletişim doktorası yaptı. Altı yıl SBF-BYYO'da asisitanlık görevinde bulundu. Lisans üstü çalışmalarını University of Pennsylvania-Annenberg School for Communication'da sürdürdü; efsanevi iletişim akademisyenleri George Gerbner'in asistanlığını yaptı ve Jürgen Habermas'ın kısa dönemli öğrencisi oldu. Liverpool John Moores Üniversitesi-Beykent İleri Eğitim Kurumu Akademik Direktörü ve Mütevelli Heyeti Üyeliği, Beykent Üniversitesi Mütevelli Heyeti Üyeliği, Beykent Üniversitesi Güzel Sanatlar Fakültesi Dekanlığı görevlerinde bulunmuştur. Reklam ve araştırma sektörlerinde çeşitli görevler aldı. Manajans/Thomson Reklam Ajansı'nda Eli Acıman'ın yanında üç yıl araştırma müdürlüğü yaptı. Birçok üniversitede reklam, araştırma yöntemleri, iletişim, sosyal psikoloji ve siyasal düşünceler alanlarında dersler verdi. 2000 yılından beri İstanbul Üniversitesi İletişim Fakültesi Halkla İlişkiler ve Tanıtım Bölümü ve Araştırma Yöntemleri Anabilim Dalı başkanıdır. TÜRSAK, Tarih Vakfı ve Bilişim Vakfı kurucu üyesidir. Gordon Milne Gordon Milne (d. 29 Mart 1937), İngiliz eski futbolcu, teknik direktör. Uzun yıllar Beşiktaş'nin teknik direktörlüğünü yapan Milne, Türkiye'de ayrıca Bursaspor ve Trabzonspor'un da teknik adamlığını yaptı. Preston, Lancashire`da Preston kulübünün eski bir futbolcusu Jimmy Milne`nin oğlu olarak dünyaya geldi. Morecambe, Preston North End, Liverpool takımlarında başarılı bir performans ortaya koydu. Bill Shankly'nin ilk transferlerinden olan Milne, Ağustos 1960'ta Liverpool'a geldi. Teknik direktör Bill Shankly, Milne'in eski takımı Preston North End'de, Gordon Milne'in babası Jimmy Milne ile oynamıştı. 1937'de FA Cup finaline çıkmışlardı. Finalde ikisi de forma giymiş ancak kupayı 3-1 yenilerek Sunderland'e kaptırmışlardı. 1938'de bu sefer kupayı kazanmışlardı. Shankly ilk 11'deyken, Jimmy Milne ise sakatlığından dolayı yedekti. Bu bağdan dolayı Milne, kendisini isteyen birinci lig ekibi Arsenal FC'nin teklifini redderek, Liverpool'a geldi. Milne, o dönem ikinci ligde oynayan Liverpool'da ilk maçına 31 Ağustos 1960'ta Anfield'de Southampton karşısında çıktı. İlk golünü ise 20 Eylül 1961'de Newcastle United'a karşı kaydetti. Liverpool`un eski ikinci ligden yükselmesinde önemli bir rol oynadı ve 42 lig maçının hepsinde forma giydi. O sezon FA Cup'ta oynanan 5 maçta da forma giydi. 5. turda eski takımı Preston North End'e karşı oynanan 3 maçta da forma giydi. Liverpool ve Preston ikl iki maçta berabere kalınca, 3 gün sonra tekrar maçına çıktılar ve yine berabere kaldılar. 6 gün sonra oynanan üçüncü maçı Liverpool 1-0 kaybetti. Gary Byrne ile saha içinde iyi bir ikili oluşan Milne, sağ kanatta oldukça etkiliydi. Birinci ligdeki ilk iki sezonunda sadece 1 maç oynayamayan Milne, 1963-64 sezonunda lig şampiyonluğu gördü. Bu şampiyonluk Liverpool'un 1947'den beri aldığı ilk şampiyonluk oldu. Sonraki sezon, Milne lig ve iki İngiltere Kupası yanında Avrupa sahnesine de çıktı. Ancak FA Kupası yarı finalinde Chelsea maçında sakatlanması nedeniyle sezonu erken kapattı. Milne'in finalde forma giyemediği FA Kupası'nı Liverpool kazandı. Bu Liverpool tarihindeki ilk FA Kupası oldu. Kupa finalinden birkaç gün sonra Liverpool, Şampiyon Kulüpler Kupası yarı finalinde Anfield'de Internazionale'yu konuk ediyordu. Teknik direktör Shankly, sakatlıkları nedeniyle oynayamayan Milne ve Byrne'ı, ellerinde FA Kupası'yla zafer turu atmaya gönderdi. Bunu gören Liverpool taraftarı seslerini daha da yükselterek takımlarına destek oldu ve maçı Liverpool 3-1 kazandı. Ancak rövanş maçını kaybedip, yarı finalde elendiler. FA Kupası ve Avrupa'da yarı finale rağmen 1964-65 sezonu lig için kötü geçmişti. 1965-66 sezonunda Milne'li Liverpool bir kez daha lig şampiyonu oldu. 1966'da UEFA Kupa Galipleri Kupası finalinde de forma giydi ancak uzatmalarda kupayı kaybettiler. Sakatlıktan toparlanmaya çalışan Milne, önceki maç rakamlarının altında kaldı. 1967'de Liverpool'dan ayrılan Milne, ikinci lig takımlarından Blackpool'a transfer oldu. 1969-70 sezonunda ikinci ligde ikinci olarak, Premier Lig'e çıkma şansını kazandılar. Milne, 14 defa İngiltere millî futbol takımı formasını giydi (1963-64). Millî takımın başına yeni geçen Alf Ramsey, ilk iki yılında Milne'e millî takımda şans verdi. İlk defa İngiliz millî takım formasını 8 Mart 1963'te Brazilya'ya karşı giydi. Maç 1-1 sonuçlandı. 21 Ekim 1964'te Belçika karşısında oynadığı maç ile son millî maçı oldu. 1965'te geçirdiği bir sakatlık nedeniyle millî takımdan ayrı kalan Milne, 1966 FIFA Dünya Kupası kadrosuna giremedi. İngiltere Futbol Federasyonu'nun 100. yılı kutlamaları dahilinde İngiltere millî takımının Dünya Karması'yla oynadığı maçta ilk 11'de sahaya çıktı. 1970'te Milne, futbolculuğunun yanında teknik direktörlüğe de başladı. İlk takımı Wigan Athletic oldu. İngiltere'nin 7. seviye ligi olan Northern Premier League Premier Division'da ilk sezon şampiyon oldular. 42 maçta sadece 2 kez yenilen takım play-off'larda başarılı olmayıp bir üst lige çıkamadılar. Milne, 1971-72 sezonunda sadece teknik adamlığa devam etti. Lig üçüncüsü olunca görevi bıraktı. Wigan'da teknik direktörlükte de başarılı olacağının sinyalini veren Milne, İngiltere Futbol Federasyonu tarafından İngiltere genç millî takımının başına getirildi. 1972'de Barcelona'da oynanan maçta Batı Almanya'yı 2-1 yenerek Avrupa Gençler Şampiyonu oldular. 1974'te Coventry City'nin başına geçti. Burada 7 sezon kaldı, ancak büyük bir başarı sağlayamadı. Orta sıralarda dolaşan takımın en iyi derecesi 7.'lik oldu. Genel olarak genç oyuncular yetiştirip daha büyük takımlara sattılar. 1982'de Leicester City'ye transfer oldu. Takım 1981'de ikinci lige düşmüş, 1981-82'de ligde orta sıralarda yer almıştı. Milne, 1983'te takımı lig üçüncüsü yaparak Premier Lig'e geri çıkardı. Forvette Gary Lineker ile çalışan Milne, onu birinci lig vitrinine çıkarmış oldu. Takım ile birinci ligde başarı kazanmadılar ve düşme potasının biraz üstünde yer aldılar. 1987'de Milne, ilk kez yurt dışına çıktı ve Beşiktaş'nin teklifini kabul etti. İlk sezon Galatasaray'ın ardında ikinci oldular. Kupada da başarısız olan Beşiktaş'ın tek tesellisi Başbakanlık Kupası oldu. 1988-89 sezonunda yine lig ikincisi oldular ancak bu sefer hem Türkiye Kupası'nı hem de Cumhurbaşkanlığı Kupası'nı kazandılar. Ligde şampiyonluğun gelmemesi nedeniyle Milne üstünde baskı oluşsa da başkan Süleyman Seba devam kararı aldı. 1989'dan itibaren ise Beşiktaş fırtına gibi esmeye başladı. Üç sezon üst üste lig şampiyonluğu kazanıldı. 1990-91 sezonundaki şampiyonluk hiç yenilgi alınmadan kazanılmıştı. Böylece Beşiktaş, Türkiye tarihinde namağlup tek şampiyon unvanını kazandı. Bu üç yılda bir Türkiye Kupası bir de Cumhurbaşkanlığı Kupası geldi. Buna rağmen Beşiktaş, Avrupa'da başarı gösteremedi ve ilk turlarda elendi. 1992-93 sezonunda Beşiktaş, şampiyonluğu averaj farkıyla kaybetti ve 4 sezon üst üste şampiyon olma rekorunu kıramadı. 1993-94 sezonuna kötü başlayan Beşiktaş, Milne'in getirdiği yabancılar Osvaldo Nartallo ve Francesco Manassero transferlerinde yaşanan mali problemlerden dolayı Milne'i suçladı ve sezonun ilk yarısı sonunda Milne ve Beşiktaş yollarını ayırdı. Türkiye'de uyguladığı antrenman programları ve taktikler ile Türk futbolunun gelişmesinde önemli bir role sahip Milne, Beşiktaş'taki yabancı haklarını Britanya'dan kullanmış ve Alan Walsh, Ian Wilson gibi tecrübeli isimlerinden yanında, daha sonra İngiliz futbolunda bir efsaneye dönüşecek Les Ferdinand'ı da Türkiye'ye getirmiştir. 1993-94 sezonunu tamamlayamadan ayrılan Milne'in yerine Alman teknik adam Christoph Daum geçti. Milne 1994'te Japon ekibi Nagoya Grampus'un başına geçti. 1993'te kurulan Japon Ligi'nin ikinci sezonunda ligde başarılı olamadı. Takımında eski futbolcusu Gary Lineker ile ünlü Yugoslav futbolcu Dragan Stojković de yer almaktaydı. Bir süre futbola ara veren Milne, İngiltere'de Teknik Direktörler Derneği'nde görev aldı. 1996'da Türkiye'ye geri dönen Milne, Bursaspor'un başına geçti. Bursaspor ligi dört büyüklerden sonra beşinci olarak bitirdi. Bu derece Bursaspor tarihinin o döneme kadar kazandığı en büyük başarı oldu. Milne'in başarısı 2009-10 sezonunda eski Beşiktaş'lı futbolcu Ertuğrul Sağlam tarafından Bursaspor'un lig şampiyonu yapılmasıyla bozuldu. Bu başarılara rağmen, Milne, Ercüment Şahin ve Majid Musisi gibi taraftarın sevdiği futbolcular ile sezon içinde problem yaşadı ve sezon sonunda takımdan ayrıldı. 1998'de bir kez daha Türkiye'ye gelen Milne, bu sefer Trabzonspor'un başına geçti. Ligde üç büyüklerin ardından dördüncü oldu ve UEFA Intertoto Kupası'na gitme vizesini aldı. Ancak yaptığı transferlerden verim alınamaması ve ilk üç sırayla puan farkının çok olması nedeniyle, bir yıl daha sözleşmesi olmasına rağmen sözleşmesi feshedildi. Milne 1999'dan sonra 2004'e kadar menajer Bobby Robson'ın yanında Newcastle United'ın sportif direktörlüğünü yaptı. 2005'te Beşiktaş'a sportif direktörlük ve altyapı koordinatörlüğü göreviyle geri döndü. Ancak kısa sürede görevinden alındı. 1987 - 1993 yılları arasında Beşiktaş’ta görev yapan Milne’i, son olarak Yıldırım Demirören başkanlığındaki geçtiğimiz dönem işbaşında olan yönetim 17 Ekim 2005 tarihinde İstanbul’a getirmişti. İngiliz hoca altyapının başında 6 ay gibi kısa süre içinde görev yapıp, tekrar ülkesine dönmüştü. Bu döneme ilişkin alacağı olan Milne, 308 bin Sterling’i 4 ayrı bono olarak kulüpten tahsil etmeye çalışmış, ancak sonuç alamayınca 12. İcra Müdürlüğü aracılığı ile icra takibi başlatmıştı. Bu gelişmenin ardından Beşiktaş, Gordon Milne’nin Türkiye’de adresinin bulunmadığı ve teminat göstermediği gerekçesiyle İstanbul İcra Tetkik Mercii’ne açtığı davayla itiraz etmişti. Yapılan itirazda, "Gordon Milne, yurtdışında oturmaktadır. Türkiye’de adresi yoktur ve ikamet adresi de göstermemiştir. Ayrıca alacağı için teminat da göstermemiştir. Bu nedenle alacaklı Gordon Milne tarafından teminat ve adres gösterilmediğinden icra takibinin reddine karar verilmesini talep ediyoruz" ifadeleri yer almıştı. Bu itiraz sonrası tekrar harekete geçen Milne, Beşiktaş A.Ş.’nin iflasını talep ederek Ticaret mahkemesine başvurdu. Gordon Milne açtığı bu son dava ile kulüpten alacağı 308 bin Sterling’in, Beşiktaş’ın toplam mal varlığından daha fazla olduğunu savunmuş oldu. Beşiktaş ise Gordon Milne ile ilgili bu davanın uzun sürmemesi için bu meblayı ödedi. Postnişin Postnişin, tarikatlarda, dergâhta posta oturan, yani o dergâhın başında bulunan şeyhe verilen isim. Postnişin olan kişi o tarikatta merkezi otorite hükmündedir. Onun destur verdiği, vekâlet verdiği halifeleri vardır. O vekiller dergahta olabileceği gibi postnişinin işaret ettiği coğrafi bölgelere de gönderilmiş olabilir. Pablo Neruda Pablo Neruda veya doğum adıyla Ricardo Eliezer Neftalí Reyes Basoalto (12 Temmuz 1904; Parral, Şili - 23 Eylül 1973, Santiago), Şilili yazar ve şair. Şili'de demiryolu işçisi bir baba ve öğretmen bir annenin çocuğu olarak dünyaya geldi. Annesini çok küçükken kaybetti. 13 yaşındayken yerel "La Mañana" gazetesindeki bazı makalelerle katkıda bulunmaya başladı. 1920'de "Selva Austral" isimli edebiyat dergisinde "Pablo Neruda" adıyla yazmaya başladı. Şair, bu takma ismi Çek şair Jan Neruda'da anısına seçmişti. Daha sonra bu isim yasal adı olarak kalmıştır. İlk kitabı "Crepusculario" 1923 yılında yayınladı. Sonraki sene şairin en tanınmış ve pek çok dile çevrilmiş olan eserlerinden Yirmi Aşk Şiiri ve Umutsuz Bir Şarkı ("Veinte poemas de amor y una canción desesperada") basıldı. Edebi çalışmalarına devam ederken, bir yandan da Santiago'daki Şili Üniversitesi'nde Fransızca ve pedagoji okudu. 1927-1935 arası hükümetin elçisi oldu ve Burma, Seylan, Java, Singapur, Buenos Aires, Barselona ve Madrid'te görev yaptı. Bu dönemde yazdığı şiirler ezoterik sürrealist şiir kitabı "Residencia en la tierra"da (1933) toplanmıştır. İspanya İç Savaşı ve García Lorca'nın ölümü onu çok etkiledi ve önce İspanya sonra da Fransa'da Cumhuriyetçi harekete katılmasına neden oldu. Bu sırada şiirlerini topladığı Kalbimdeki İspanya (España en el corazón (1937)) üzerine çalışmaya başladı. Kalbimdeki İspanya iç savaş sırasında cephede basılması açısından önemlidir. Aynı yıl ülkesine dönen Neruda'nın daha sonraki eserlerini siyasi ve sosyal konular üzerine oluşturmuştur. 1939'da Paris'te İspanyol göçmenler için konsolosluk görevine getirildi. Meksika'daki konsolosluk görevi sırasında "Canto General de Chile"'yi yazdı. Bu eserde bütün Güney Amerika kıtasının doğası, insanları ve tarihi yazgısı epik şiir şeklinde anlatılmaktadır. Eser, 1950'de Meksika'da basılırken, Şili'de de el altından yayınlandı. Yaklaşık 250 şiirin yer aldığı eser, on kadar dile çevrildi ve bu çeviriler yüzünden Neruda elçilik yaptığı ülkelerde zorluklar yaşadı. 1943'te Şili'ye dönen Neruda, 1945'te senatör seçildi ve Şili Komünist Partisi'ne katıldı. 1947'de Başkan González Videla'nın grevdeki madencilere yönelik baskıcı protestolarını protesto ettiği için, 2 yıl boyunca kendi ülkesinde kaçak yaşadı. 1949'da yurt dışına çıktı ve 1952'ye kadar çeşitli ülkelerde bulundu. Bu dönemde yazdığı eserler politik aktivitelerinin damgasını taşır. Örneğin "Las uvas y el viento" (1954) Neruda'nın sürgündeki günlüğü gibidir. Yaşamı boyunca güçlü siyasi duruşuyla tanınan Neruda, ülkesindeki ve İspanya'daki faşizme karşı durmuştur. 1970 yılında Şili başkanlığına aday gösterilmiş, ancak daha sonra başkan seçilen Salvador Allende'yi desteklemiştir. Allende seçilince Neruda'yı Şili'nin Fransa elçisi olarak görevlendirdi. 1971 yılında edebiyat dalında Nobel Ödülü aldı. 1972 yılında sağlık sorunları nedeniyle elçilik görevini bırakarak Şili'ye döndü. Kendisi Nâzım Hikmet adına Barış Ödülü almıştır. Bir kongrede Nazım Hikmet ile ilgili 'Onun (Nazım Hikmet'in) yanında biz şair bile olamayız' diyerek Nazım Hikmet'i övmüştür. 24 Eylül 1973'te prostat kanserinden hayatını kaybettiği açıklanmış olsa da ölümünün kendi dünya görüşüne karşıt olan 1973 Şili Darbesi'nin hemen ardından olması sürekli olarak sorgulanmıştır. Şili Hükümeti, 2015 yılı Kasım ayında yapılan bilgilendirme neticesinde Neruda'nın ölümünün doğal yollardan olmayabileceğini kabul etmiştir. Cenazesinin kitlesel bir şekilde kaldırılması darbeyle başa gelmiş olan cunta yönetimi tarafından yasaklanmış olsa da, sokağa çıkma yasağını tanımayan binlerce kişi cenazeye katılmıştır. Vedran Runje Vedran Runje, (d. 10 Şubat 1976, Split), Hırvat eski millî kaleci. Futboldaki ilk profesyonel lisansını Hırvatistan’ın Hajduk Split takımında forma giydiği dönemde aldı. Runje, 2 yıl kaldığı takımında başarılı grafiği ile dikkat çekmeye başladı ve 1998'de Belçika’nın R. Standard de Liège takımına transfer oldu. 2001 yılına kadar Belçika’da oynayan Runje, 3 yıllık sonra Fransız takımı Olympique de Marseille ile 3 sezonluk anlaşma imzaladı. Runje, kariyerindeki en büyük başarıları da Fransa'da kazandı. 2 sezon üst üste yılın kalecisi seçilen oyuncu, Marsilya kalesini koruduğu dönemde takım halinde bir başarıya imza atamadı ve 2004 yılının sonunda tekrar Standart Liège'e transfer oldu. Belçika'da bir kez daha yılın kalecisi seçilen ve 2006 yılına kadar bu takımda forma giyen Runje, 2006-2007 sezonunun başında Beşiktaş'a transfer oldu. 2006-2007 sezonunu ligde en az gol yiyen kaleci olarak tamamladı. Bire birdeki başarısı, refleksleri, iyi açı kapatabilme özelliği ve tecrübesi onun her zaman iyi bir kaleci olmasındaki etkendir. 17 Haziran 2007'de Fransa'nın RC Lens takımına transfer oldu. Temmuz 2011 yılında futbolu bırakmıştır. Marilyn Manson Brian Hugh Warner ya da sahne adıyla Marilyn Manson (d. 5 Ocak 1969, Canton), Amerikalı şarkıcı. Kendi adını taşıyan Marilyn Manson grubunun lideridir. Adını dünyaca ünlü oyuncu Marilyn Monroe ve seri katil Charles Manson'dan almıştır. Warner ve gitarist Scott "Daisy Berkowitz" Putesky, 1989'da Fort Lauderdale, Florida'daki The Reunion Room'da Marilyn Manson & the Spooky Kids grubunu kurdu. Bu isim daha sonra Marilyn Manson olarak kısaltıldı. The Spooky Kids zamanında Manson, grubun bazı kulüplerde çalmasının yasaklanması nedeniyle Jeordie White (Twiggy Ramirez) ve Stephen Gregory Bier Jr. (Madonna Wayne Gacy) ile iki yan projede yer aldı: bas gitar çaldığı bir sözde Hristiyan müzik grubu olan Satan on Fire, davul çaldığı ve White ile o dönemki kız arkadaşı Jack Off Jill grubu vokalisti Jessicka'nın kurduğu Mrs. Scabtree. 1993'te grup Trent Reznor'un dikkatini çekti. Reznor, grubun 1994 tarihli ilk albümü "Portrait of an American Family"'nin prodüksiyonunu yaptı ve müzik şirketi Nothing Records'tan yayınladı. Grup, kült bir hayran kitlesi yarattı ve 1995 tarihli "Smells Like Children" EP'sinin yayınlanmasıyla Nine Inch Nails ve Jim Rose Circus'un da çaldığı The Downward Spiral turnesiyle hayran kitlelerini genişlettiler. Bu EP'deki, orijinali 1983 tarihli Eurythmics şarkısı olan, "Sweet Dreams (Are Made of This)" cover'ı ile ilk büyük MTV hitine sahip oldular. Trent Reznor'ın prodüktörlerinden biri olduğu "Antichrist Superstar" ise daha büyük bir başarıya imza attı. Sadece ABD'de grubun üç albümü iki platinum ve üç altın plak kazandı ve grup iki "bir numara" albüm dahil olmak üzere yedi kez listelere ilk 10'dan giriş yaptı. Manson, Jack Off Jill grubunun önce prodüktörlüğünü yaptı. Gruba adını bulmasına yardım etti ve grubun ilk şarkılarının çoğunun prodüktörlüğünü yaptı ve ayrıca grubun "My Cat" şarkısında gitar çaldı ve Güney Florida'daki konserlerinde grubun on grubu olmasını sağladı. Manson daha sonra grubun eski şarkılarından oluşan bir toplama olan "Humid Teenage Mediocrity 1992–1996", albümünün içindeki notlara katkıda bulundu. Manson, DMX albümü "Flesh of My Flesh, Blood of My Blood"'ta ve Posthuman adlı müzik şirketinden yayınladığı tek albüm olan Godhead albümü "2000 Years of Human Error"'da konuk sanatçı olarak yer aldı. Manson, ilk olarak David Lynch'in "Kayıp Otoban" filminde rol aldı. Daha sonra birçok filmde ve dizide küçük rollerde oynadı. Bu eserler arasında "Party Monster", o zamanki kız arkadaşı Rose McGowan'ın 1999 tarihli filmi "Jawbreaker", Asia Argento'nun 2004 tarihli filmi "Aldatan Yürek", Lucy Liu'nun başrolünde oynadığı , BMW'nin film serisi "The Hire" ve kendini oynadığı 2013 tarihli Showtime'ın komedi-drama dizisi "Californication" vardır. Ayrıca, Manson'ın uzun zamandır hayranı olduğu ve yer almak için çabaladığı HBO dizisi "Eastbound & Down"'da da gözüktü. Amerikan yapımı "Sons of Anarchy" dizisinin final sezonunda Ron Tully karakteriyle dizide yer almıştır. Manson, Michael Moore'un silahlanma karşıtı belgeseli "Benim Cici Silahım"'da da görüşlerini açıklamıştır çünkü Columbine Lisesi Katliamı'nın sorumlularından biri olarak Marilyn Manson gösterilmişti. "Clone High"'da bir çizgi karakter olarak yer aldı ve MTV'nin "Celebrity Deathmatch" serisinde yer aldı. Şovun resmi olmayan maskotu ve şampiyonu olan Manson, sıkça kilden yapılmış kuklasını seslendirdi ve "Astonishing Panorama of the Endtimes" şarkısını bu şovun soundtrack'ine verdi. Manson, "" adlı bir film çekip, "Alice Harikalar Diyarında" yazarı Lewis Carroll'ı canlandırma planlarını 2004'te açıkladı. Önce sadece internette yayınlanması planlansa da, daha sonra filmin 2007 ortasında sinema salonlarında yayınlanmasına ve 4.2 milyon dolar bütçe ayrılmasına karar verildi. Filmin daha önce yayınlanmamış şarkılardan oluşan bir soundtrack albümü olması planlandı. Filmin prodüksiyonu "Eat Me, Drink Me" albümü turnesinin sonuna kadar ertelendi. 2010'da filmin internette yayınlanan parçalarındaki şiddet içeren görüntülere seyircinin verdiği tepki nedeniyle filmin prodüksiyonunun durdurulduğu açıklandı. Ancak 2010'da yazarlardan Anthony Silva film ile ilgili planların devam ettiğini açıkladı. 2013 tarihli bir röportajda Manson, projeye geri döndüğünü ve Roger Avary'nin yönetmenlik koltuğunu oturduğunu açıkladı. 2015'te ise Manson, projeyi yazma aşamasının kendi ruh sağlığına zarar verdiğini söyleyerek projeden çekildiğini açıkladı. Üzerinde uzun süre çalıştığı otobiyografisi ve yaşadıkları sorunları anlatan kitap "The Long Hard Road Out of Hell" -ki hayat hikâyesinin yanında kendi dizaynları da kitabın içerisinde yer almakta- basında yayılan dedikoduların aksine dinleyenleri kadar nefret edenlerden de çok ilgi gördü. Neille Strausses'un yardımlarıyla yazılan kitap 1998'de yayınlanmıştı. Marilyn Manson'un 1996 çıkışlı "Antichrist Superstar", 1999 çıkışlı "Mechanical Animals" ve 2001 çıkışlı "Holy Wood" albümlerinin oluşturduğu bütüne verilen isim "Manson Triology"dir. Manson'un Trylogy'deki albümleri bir hikâye, bir tema etrafında oluşmuştur. Marilyn Manson bu üçleme hakkında Holy Wood adında bir de kitap yazmıştır. Marilyn Manson 1999'da resim çizmeye de başlamıştı. Şarkı söylemekten çok resim yapmayı sevmiştir. The Golden Age of Grotesque adındaki (grubun aynı isimde albümü de vardır) resim sergisini 2002'de açmıştır. Lest We Forget albümünün kapağındaki resim de Marilyn Manson tarafından çizilmiştir. Manson, Canton, Ohio'da doğdu. Barbara Warner Wyer ve Hugh Angus Warner'ın tek çocuğudur. Alman kökenlidir. Otobiyografisi "The Long Hard Road Out of Hell"'de büyükbabasının zoofili ve sadomazoşizm gibi cinsel fantezileri ile ilgili iddialarda bulundu. Çocukluğunda babası Roma Katolik kilisesinden olmasına rağmen annesinin Episkopal kilisesine katıldı. Birinci ve onuncu sınıf arasında Heritage Hristiyan Okulu'nda okudu. Bu okulda öğretmenleri öğrencilere hangi tarz müzikleri dinlememeleri gerektiğini anlatırken Warner bu şarkılardan çok etkilendi. Daha sonra GlenOak Lisesi'ne geçti ve 1987'de buradan mezun oldu. Ailesi ile taşındıktan sonra, Fort Lauderdale'deki Broward Community College'a yazıldı. Gazetecilik okuyan Warner, 25th Parallel adlı bir müzik dergisinde makale yazarak deneyim kazandı. Bu sayede My Life with the Thrill Kill Kult, The Perfect, ve Nine Inch Nails'ten Trent Reznor gibi kendisini etkileyen müzisyenlerle tanıştı. Manson'ın annesi 13 Mayıs 2014'te Alzheimer hastalığı tanısı konulduktan sekiz sene sonra hayatını kaybetti. Babası ise 7 Temmuz 2017'de hayatını kaybetti. Marilyn Manson'ın ilk önemli ilişkisi Rose McGowan ile oldu. Manson aktris için "Mechanical Animals"'taki birçok şarkıyı yazmış ve "Posthuman" şarkısında onun sesini de kullanmıştı. 1999 Şubat'ta başlayan ilişki Ocak 2001'de sonlandı. McGowan, nişanlılıklarını hayat tarzlarındaki farklılık nedeniyle bitirdiğini açıkladı. Aynı sene Manson, model Dita Von Teese ile sevgili oldu. İkili, Manson'ın Von Teese'i bir videosunda oynatmak istemesiyle tanıştı. Von Teese bu klipte oynayamasa da ikili görüşmeye devam etti. Manson'ın 32. doğum gününde Von Teese, bir şişe absinth ile Manson'ı ziyaret etti ve ilişkileri başladı. 22 Mart 2004'te Manson, dansçıya evlilik teklifinde bulundu ve ona 1930'lardan kalma 7 karatlık Avrupa tarzı kesilmiş elmas bir nişan yüzüğü hediye etti. 28 Kasım 2005'te Manson ve von Teese evlerinde düzenledikleri bir tören ile evlendi. Daha sonra arkadaşları Gottfried Helnwein'ın Kilsheelan, County Tipperary, İrlanda'daki Gurteen şatosunda 3 Aralık'ta düğün yaptılar. Düğün, Şilili sürrealist film yönetmeni ve çizgi roman yazarı Alejandro Jodorowsky tarafından düzenlenmişti. 30 Aralık 2006'da von Teese "düzeltilemez görüş ayrılıkları" nedeniyle boşanma davası açtı. ET.com ve "People"'ın iddiasına göre Manson, 2007 tarihli single'ı "Heart-Shaped Glasses"ın klibinde oynayan 19 yaşındaki aktris Evan Rachel Wood ile evlilik dışı bir ilişki yaşamaktaydı. "Sunday Telegraph" ile yaptığı bir röportajda von Teese bu iddiayı dillendirdi. Manson'ın alkol kullanımı ve uzak tavırları da bu ilişkinin bitmesine neden olarak gösterildi. 27 Aralık 2007'de Los Angeles mahkemesi boşanma kararı verdi. 2007'de Manson'ın Evan Rachel Wood ile ilişkisi açıklandı ve ikilinin yıllar boyunca ayrılıp barıştıkları bir sevgililik dönemi geçirdiği iddia edildi. Manson, Ocak 2010'da Paris'te verdiği bir konserde Wood'a evlilik teklifinde bulundu ama daha sonra aynı sene ikili nişanı bozdu. "Revolver" dergisinin Mart 2012 sayısında Amerikalı fotoğraf sanatçısı Lindsay Usich, Manson'ın sevgilisi olarak tanıtıldı. Manson'ın 2012 tarihli albümü "Born Villain"'ın kapak fotoğrafını çektiği iddia edildi. Daha sonra ikilinin aşk yaşadığı resmiyet kazandı. Şubat 2015'te Manson, "Beat" dergisine yeniden bekar olduğunu açıkladı. Lost (dizi) Lost, Amerikan drama televizyon dizisidir. Program, Sidney, Avustralya'dan Los Angeles, Amerika Birleşik Devletleri'ne uçan bir yolcu uçağının kaza yapması sonucu Güney Pasifik'te gizemli bir adaya düşen kazazedelerin hikâyelerini konu edinmektedir. Her bölüm tipik olarak adada geçen ana hikâyenin yanı sıra, bir karakterin hayatındaki bir başka noktaya ilişkin ikinci bir hikâyeye sahiptir, yine de diğer zaman ile ilgili olaylar düzeni bu formülü sonraki bölümlerde değiştirmektedir. İlk bölüm, ilk kez 22 Eylül 2004'te yayınlandı ve altı sezon yayınlandıktan sonra 121. bölümü ile şov, 23 Mayıs 2010 tarihinde sona erdi. Dizi, Amerika Birleşik Devletleri'nde American Broadcasting Company (ABC) kanalında yayınlanmakla birlikte, birçok ülkede bölgesel kanallarda yayınlandı. Geniş ansambl oyuncu kadrosu ve Ohau, Hawaii'deki çekimlerin maliyeti nedeniyle "Lost", televizyon tarihinin en pahalı dizilerinden biridir. Damon Lindelof, J. J. Abrams ve Jeffrey Lieber tarafından yaratıldı ve ABC Studios, Bad Robot Productions ile Grass Skirt Productions tarafından yapımı gerçekleştirildi. Dizinin tema müziği ise Michael Giacchino tarafından bestelendi. Olumlu eleştiriler alan ve popüler bir başarı elde eden "Lost", ilk yılından itibaren ABC'de yayınlanan her bölümü ortalama 15,69 milyon kişi tarafından seyredildi. 2005 Emmy Ödülleri'nde "en iyi drama dizisi" dalında, 2005 Britanya Akademi Televizyon Ödülleri'nde "en iyi Amerikan ithalatı" dalında, 2006 Altın Küre Ödülleri'nde "en iyi drama" dalında, 2006 Screen Actors Guild Ödülleri'nde "en iyi drama dizisi" dalında ödüller alan dizi, birçok önemli endüstri ödülü kazandı. Sıkı hayran kitlesi elde etmesiyle diğer televizyon dizilerinde, reklamlarda, çizgi romanlarda, web çizgi romanlarında, komedi dergilerinde, bir video oyununda ve şarkı sözlerinde dizinin hikâyesine ya da bir unsuruna göndermeler yapılarak dizi Amerikan popüler kültürünün bir parçası haline geldi. Programın kurgusal evreni, bağlantılı romanlarda, forumlarda, video oyunlarında, alternatif reality oyunlarında, "The Lost Experience" ve "Find 815"'da araştırıldı. Dizi, Ocak 2004'te dönemin ABC başkanı Lloyd Braun'un, "Sineklerin Tanrısı" romanı, "Yeni Hayat" filmi, "Gilligan's Island" televizyon dizisi ve popüler reality show "Survivor"'a dayandırdığı konseptine bağlı olarak bir ön metin yazılmasını Spelling Television'a sipariş vermesiyle gelişmeye başladı. Gadi Pollack diziye ilham veren bazı unsurların "Myst" adlı bilgisayar oyunundan alındığını belirtti. ABC, Jeffrey Lieber ile anlaştı ve Lieber, pilot bölümü olan "Nowhere"i kendi yöntemlerine dayanarak yazdı. Fakat sonuçtan memnun kalınmadı. Bir sonraki yazma denemesinde Braun, Touchstone Television ile (şimdiki ABC Studios) antlaşma yapan ve "Alias" adlı TV dizisinin yaratıcısı olan J. J. Abrams ile iletişime geçti ve Abrams, pilot bölüm için yeni bir metin yazdı. İlkin kararsız kalınmasına rağmen, Abrams dizide bir doğaüstü bakış açısının olması ve Damon Lindelof ile birlikte dizinin stilini ve karakterlerini yaratmasıyla fikre ısındı. Abrams ve Lindelof, birlikte, bir dizi kutsal öğe yarattılar, onları tasavvur ettiler ve şov için beş ile altı sezon yayınlanabilecek hikâyenin uç noktaların ve temel mitolojik fikirlerin ayrıntılarına indiler. Şovun, 2004 sezonunun sonlarına doğru teslim edilmesi gerektiğinden ve kısıtlı bir zamanın olmasından dolayı programın gelişimi engellendi. Kısa programa rağmen, yaratıcı ekip, kadroya eklemek istedikleri oyunculara uygun karakterler yaratmada ya da düzenlemede yeterli derecede esnek olabildiler. "Lost"'un iki parçalık pilot bölümü, açıklanan raporlarla 10 ile 14 milyon dolar arasında olan maliyetiyle kanal tarihinin en pahalı bölümü oldu ve 2005'teki 4 milyon dolarlık olan bir saat uzunluğundaki bölüme göre yüksek bir rakama sahip oldu. Dizi, 22 Eylül 2004'te başladı. 2004 televizyon sezonunun en büyük eleştirel ve ticari başarı elde eden programlardan biri oldu. Birbirini izleyen "Desperate Housewives", "Grey's Anatomy" ve "Lost", birlikte ABC'nin kötü giden talihini ters yöne çevirdiler. Dizi, henüz yayınlanmadan önce kanalın aldığı düşük ratingler ve pahalı ve riskli bir projeye müsaade etmesi gibi nedenlerle Lloyd Braun, ABC'nin aile şirketi Disney'de yöneticiler tarafından işinden atıldı. Pilot bölümün, dünya prömiyeri 24 Temmuz 2004'te San Diego'daki Comic-Con International'da yapıldı. "Lost"'un çoğu bölümü belli bir formata sahiptir. Yeni bölümlerin gösterildiği sahnelerden önce, yayınlanacak olan bölümle ilgili geçmiş bölümlerden kısa bir özet gösterilir, ardından merak unsuru taşıyan bir giriş ile devam eder. Bölümler, sıklıkla bir karakterin gözünün açılma sahnesiyle başlar. Giriş kısmındaki olaylar, uç noktaya geldiğinde ekran siyaha kesilir ve flu bir halde dizinin başlığı ekrandan kaygı verici bir müzik eşliğinde izleyiciye doğru süzülerek gelir. Açılış sahnesinde oyuncuların ismi gösterilir ve genellikle oyuncuların soyadlarına göre alfabetik olarak isimler sıralanır (bazı bölümlerde dizinin giriş kısmı uzun sürerse oyuncuların ismi açılış sahnesinden önce ekranda görünür.). Dizide belli bir hikâye örgüsü olduğundan, her bölümün merkezinde bir (ya da birkaç) karakter yer alır. Adadaki olaylar, bölümün merkezindeki karakterin flashbacklerinde veya flashforwardlarında gösterilen olaylarla ilişkilendirilir. Bölümler çoğunlukla süspans dolu sahnelerle ya da hikâyenin konusu açığa kavuştuktan sonra sona erer. Ardından ekran siyaha bürünür ve kısa bir süre sonra dizinin logosu ekranda görünür. Belli trajik sahnelerde ise bir ses patlaması oluşur ve hemen ardından siyah zemin üzerindeki dizinin logosu görünür ve ses kesilerek sessizlik oluşur. "Lost", Michael Giacchino tarafından bestelenen ve Hollywood Senfoni Orkestrası tarafından çalınan, televizyon müziklerinde pek yaygın olmayan olaylar, mekânlar ve karakterler gibi konulardan oluşan ve dizinin tekrarlayan temalarını içinde barındıran bir orkestra müziği ile ön plana çıktı. Giacchino, müzik için sık kullanılmayan enstrümanlardan yararlanarak uçağın gövdesinin parçalarının çarpışı gibi bazı sesleri çıkardı. 24 Mart 2006'da plak şirketi Varèse Sarabande, "Lost"'un ilk sezonunun orijinal televizyon müziklerini yayınladı. Albüm, sezonun en popüler parçalarının tam uzunluktaki versiyonlarından ve dizinin yaratıcısı J. J. Abrams tarafından bestelenen ana başlıktan oluştu. Varèse Sarabande, 3 Ekim 2006'da Lost'un ikinci sezonundan seçilmiş müziklerden oluşan bir soundtrack albümü yayınladı. Üçüncü sezonun soundtrack albümü, 6 Mayıs 2008'de, dördüncü sezonunki ise 11 Mayıs 2009'da piyasaya sunuldu. Popüler kültür şarkıları dizide daha az kullanıldı, yerine daha çok orkestral müzik kullanıldı. Benzer şarkılar ön plana çıkarıldığında ise şarkılar, genellikle kaynak gösterilerek dizide kullanıldı. Örneğin ilk sezonda Hurley'in portatif CD çalarında çeşitli şarkılar çaldı (ta ki "...In Translation" bölümünde pilleri bitene kadar). Joe Purdy'nin "Wash Away" şarkısıyla ikinci sezonda pikap çalarda çalan Cass Elliot'un "Make Your Own Kind of Music" ve Petula Clark'ın "Downtown" şarkıları ikinci ve üçüncü sezonun galalarında kullanıldı. İki bölümde, Charlie caddenin kenarında gitar çalarken Oasis şarkısı olan "Wonderwall"u söyledi. Üçüncü sezon finalinde Jack arabasını sürerken Nirvana'nın "Scentless Apprentice" şarkısını ve aynı sahnelerle paralel olan dördüncü sezon finalinde arabasıyla gittiği yere yetişmek üzere olduğunda Pixies tarafından seslendirilen "Gouge Away" şarkısını dinliyordu. Üçüncü sezonda ayrıca Three Dog Night'ın "Shambala" şarkısı kullanıldı. Kaynak gösterilmeden kullanılan iki pop şarkısından biri Ann-Margret'in "Slowly" şarkısı "I Do" bölümünde kullanılırken, diğer şarkı ise Ben Harper tarafından sözleri yazılan ve The Blind Boys of Alabama tarafından cover yapılan "I Shall Not Walk Alone" şarkısı "Confidence Man" bölümünde kullanıldı. Uluslararası yayınlarda ise alternatif müzik kullanıldı. Örneğin "Lost"un Japonya'daki yayınında, sezonlar boyunca farklı şarkılar dizide kullanıldı: birinci sezonda Chemistry şarkısı "Here I Am", ikinci sezonda Yuna Ito şarkısı "Losin" ve üçüncü sezonda Fantômas şarkısı "Fire Walk With Me" üç defa kullanıldı. "Lost", Hawaii'nin Oahu adasında, Panavision 35 milimetrelik kameralarla çekilmektedir. Dizinin pilot bölümündeki orijinal ada sahneleri, adanın kuzeybatı ucunun yanındaki Mokulē'ia adasında filme alındı. Sonraki sahil sahneleri, ünlü North Shore'daki yerlerde çekildi. İlk sezondaki mağara sahneleri, 1999 yılından beri boş olan Xerox depolarında inşa edilen bir ses sahnesinde filme alındı. Ses sahnesi ve prodüksiyon ofisleri, Hawaii Film Ofisi'ne taşındığından beri ikinci sezondaki Kuğu ve üçüncü sezondaki Hydra istasyonların içinde yer aldığı Hawaii Film Stüdyoları'nda yönetildi. Honolulu ve çevresindeki kurgusal alanlar, Kaliforniya, New York, Iowa, Miami, Güney Kore, Irak, Nijerya, Birleşik Krallık, Paris, Tayland, Almanya ve Avustralya dahil dünya genelindeki mekânların çekiminde kullanıldı. Örneğin Sidney Havaalanı sahneleri, Hawaii Convention Center'da, Irak Cumhuriyet Muhafızları'nın anlatıldığı sahneler II. Dünya Savaşı'ndan kalma bir yerde filme alındı. Ayrıca kış mevsimindeki Almanya sahneleri, kar görüntüsü verebilmek için her yere ezilmiş buzlar ve caddelerde ise Almanya plakalı otomobiller konularak düzenli bir şekilde Hawaii yöresinde çekildi. Dördüncü sezondaki iki sahne ise Charles Widmore'u canlandıran Alan Dale'in "Spamolat" müzikalinde yer alması ve Hawaii'ye seyahat edememesi nedenleriyle Londra'da çekildi. "Lost"un çekildiği mekânların geniş bir arşivi "Lost" Virtual Tour'dan takip edilebilir. Geleneksel karasal ve uydu yayınlarının yanı sıra "Lost", yeni televizyon dağıtımlarını ön plana çıkardı. iTunes yazılımıyla ya da iPod ile dizinin seyredilmesi için, Apple'ın iTune Store servisi aracılığıyla yayınlanan ilk dizilerden biri oldu. Ekim 2005'ten itibaren, ABC'de yayınlanan yeni bölümler, ertesi gün Amerikalı izleyiciler tarafından indirilebilmektedir. 29 Ağustos 2007'de, "Lost", Birleşik Krallık'taki mağazalarda indirilebilen ilk televizyon programlarından biri oldu. Birleşik Krallık'ta dördüncü sezonun yayınlanmasından itibaren "Lost"un bölümleri, SkyOne kanalında yayınlandığı pazar gününün ertesi yani pazartesi günü online olarak indirilebilmektedir. "Lost", ayrıca Almanya'daki iTunes mağazalarından indirilebilen ilk televizyon programı oldu. Nisan 2006'da, Disney, "Lost"'un gelecekteki dağıtım stratejilerinin iki aylık deneyiminin bir parçası olarak dizinin yayınlanmış bölümlerinin ABC'nin web sitesinde reklamlı olarak ücretsiz bir şekilde online izlenilebileceğini duyurdu. Mayıs ayından Haziran 2006'ya kadar süren denemeyle, reklam gelirlerinin kesilmesinden korkuldu ve "Lost" bölümleri, sadece uluslararası lisans şartlarına bağlı kalan Amerikalı izleyiciler tarafından ABC'nin web sitesinden izlenilebilmekteydi. Mayıs 2008 itibarıyla dizinin ilk dört sezonunda yayınlanan tüm bölümlerin videoları, tamamı yüksek çözünürlük kalitesiyle sadece Apple ya da Microsoft işletim sistemi kullanan Amerikalı izleyiciler tarafından ABC'nin web sitesinde izlenilebilmektedir. Yeni bölümler ise orijinal yayın tarihinin ertesi günü web sitesi üzerinden izleyicilere ulaştırılmaktadır. İzleyiciler, yüksek çözünürlükteki online bölümleri izleyebilmek için bölümlerin içine eşit noktalara eklenmiş 30 saniyelik 5 ile 6 tane reklamı seyretmeleri gerekmektedir. 2009'da ABC'nin web sitesi üzerinden "Lost"'u online izleyenlerin sayısıyla "Lost", internette en çok izlenilen program oldu. Nielsen, 1.425 milyon farklı kişinin "Lost"u ABC üzerinden en az bir bölümüyle izlediğini açıkladı. Birinci ve ikinci sezondan bölümler, Birleşik Krallık'ta Channel 4'un web sitesi üzerinden izlenilebilmekteydi fakat süre doldu ve "Pilot" bölümünün iki parçası site üzerinden ücretsiz seyredilebilir iken diğer bölümler £0.99 ücret karşılığında seyredilebilmektedir. Lisans koşullarına bağlı olarak servis sadece Birleşik Krallık'taki izleyicilere uygulanmaktadır. Virgin Media, TV Choise on Demand özelliğiyle "Lost"un ilk üç sezon bölümlerine erişilebilirliği sağladı. Kullanıcılarına, yüksek ya da standart çözünürlükteki bölümleri herhangi bir zamanda online izleyebilme olanağı verdi. Şu anda dizinin ikinci ve üçüncü sezonlarina erişilebilmektedir. Bütün bölümler, Virgin Media kullanıcılarınca ücretsiz bir şekilde seyredilmektedir. 25 Kasım 2006'dan itibaren dizinin bölümlerine, Sky'ın VOD servisinde ulaşılabilmeke, Sky Anytime aboneleri Sky üyelikleriyle bölümleri indirebilmektedir. ABD'nin Netflix web sitesinde, Fransa'nin TF1 web sitesi, AOL video, Microsoft'un Xbox Live servisi ve İsrail'deki HOT V.O.D. servisi gibi web siteleri, dizinin online dağıtımını sağlamaktadırlar. "Lost"un ilk sezonunun DVD'leri, Amerika Birleşik Devletleri'nde 6 Eylül 2005'te ikinci sezonun prömiyerine iki hafta kala "Lost: The Complete First Season" adıyla geniş ekran yedi disklik bir DVD kutu seti olarak satışa çıktı. Dağıtımı ise Buena Vista Home Entertainment tarafından yapıldı. Yayınlanan tüm bölümlerin yanı sıra bölüm yorumları, arka plan sahneleri, silinmiş ya da flashback sahneleri gibi DVD ekstraları, ilk sezonun DVD seti içinde yer aldı. Aynı set, 30 Kasım 2005'te 4. Bölge'de ve 16 Ocak 2006'da 2. Bölge'de piyasaya çıktı. 2. Bölge'deki DVD seti iki parçaya ayrılarak standart hale getirildi: ilk parça, sezonun ilk on iki bölümü geniş ekran dört disk olarak 31 Ekim 2005'te, kalan diğer bölümler 16 Ocak 2006'da setin ikinci parçası olarak satışa çıktı. DVD, 1. Bölge için de aynı şekilde iki parçaya ayrıldı. İlk iki sezon 16 Haziran 2009'da Blu-ray Disk olarak piyasaya çıktı. İkinci sezon DVD'leri, "Lost: The Complete Second Season - The Extended Experience" adıyla 1. Bölge'de DVD kutu seti olarak 5 Eylül 2006'da, ABD'de ve 2. Bölge'de 2 Ekim 2006'da satışa çıktı. Bölgelerde satışa çıkan tüm DVD'lerde, arka plan sahneleri, silinmiş sahneler, Lost karakterlerinin birbirleriyle olan ilişkisini gösteren "Lost Connection" listesi gibi DVD ekstraları yer aldı. Ayrıca 2. Bölge'de satışa çıkan DVD'ler, iki sete ayrıldı: ilk set sezonun ilk on iki bölümünden oluşan geniş ekran dört disklik DVD kutu seti olarak 17 Temmuz 2006'da, ikinci set ise geri kalan bölümleri içeren dört disklik DVD kutu seti olarak 2 Ekim 2006'da piyasaya çıktı. Üçüncü sezon, "Lost: The Complete Third Season - Unexplored Experience" adıyla DVD ve Blu-ray olarak 1. Bölge'de 11 Aralık 2007'de piyasaya çıktı. Birinci ve ikinci sezonda olduğu gibi üçüncü sezonda da bölümlerin sesli yorumları, silinmiş ada ya da flashback sahneleri gibi ekstralar DVD seti içinde yer aldı. Üçüncü sezon, 2. Bölge'de tek set olarak 22 Ekim 2007'de piyasaya çıktı. Dördüncü sezon, "Lost: The Complete Fourth Season - The Expanded Experience" adıyla DVD ve Blu-ray olarak 9 Aralık 2008'de 1. Bölge'de, 20 Ekim 2008'de 2. Bölge'de satışa çıktı. Set, önceki DVD setleri gibi çeşitli ekstraları içinde barındırdı. "Lost"un ilk üç sezonu, DVD olarak başarılı bir satış elde etti. Birinci sezon kutu seti, Eylül 2005'te DVD satış listelerine 2 numaradan giriş yaparken; ikinci sezon kutu seti, Eylül 2006'da DVD satış listelerine ilk haftasında 1 numaradan giriş yaptı ve TV DVD'leri arasında en yüksek girişi yapan ikinci DVD olduğu söylendi. İkinci sezonun DVD'leri ilk haftasında 500.000 kopya sattı. Üçüncü sezon kutu seti, ilk üç haftada 1.000.000 kopya sattı. 6. sezon kutu seti ile dizinin tüm bölümlerinden oluşan koleksiyon, "The New Man in Charge" adlı 12 dakikalık bir epilogu ekstradan içerdi. 6. sezon DVD satışları, yayınlandığı Eylül 2010'daki ilk haftasında bir numaraya yükseldi. Oceanic Havayolları'nın 815 sefer sayılı uçuşunu gerçekleştiren yolcu uçağının yaptığı kaza sonucu 324 yolcusundan 71'i (biri köpek) üç parçaya ayrılan uçaktan kurtuldu. Açılış sezonu, dizide düzenli olarak yer alan 14 rol ile ön plana çıktı ve "Desperate Housewives" dizisinden sonra en geniş oyuncu kadrosuna sahip olan ikinci "televizyon dizisi" oldu. Dizinin maliyetini de artıran geniş oyuncu kadrosu sayesinde dizinin senaristleri öykü kararlarında daha esnek olabildiler. Dizinin yönetici yapımcısı Bryan Burk'e göre "Karakter arasında daha fazla etkileşime sahip olabilirsiniz ve daha farklı karakterler, daha fazla arka plan öyküleri, daha fazla aşk üçgenleri yaratabilirsiniz.". İlk sezonda 14 ana rol vardı. Naveen Andrews, eski bir Irak Cumhuriyet Muhafızı olan Sayid Jarrah'ı canlandırdı. Emilie de Ravin, Avustralyalı hamile Claire Littleton karakterini oynadı. Matthew Fox, sorunlu cerrah ve dizinin protagonisti Jack Shephard'ı canlandırdı. Jorge Garcia, talihsiz bir loto milyoneri olan Hugo "Hurley" Reyes karakterini oynadı. Maggie Grace, eski dans öğretmeni Shannon Rutherford'u oynadı. Josh Holloway, düzenbaz biri olan James "Sawyer" Ford'u canlandırdı. Yunjin Kim, Koreli zengin bir iş adamının kızı olan Sun-Hwa Kwon karakterini, Daniel Dae Kim ise Sun'ın kocası Jin-Soo Kwon'u oynadı. Evangeline Lilly, kaçak Kate Austen'ı canlandırdı. Dominic Monaghan, eski bir rock yıldızı olan Charlie Pace karakterini canlandırdı. Terry O'Quinn, gizemli John Locke'ı oynadı. Harold Perrineau, işçi Michael Dawson'u; çocuk oyuncu Malcolm David Kelley ise Michael'ın küçük oğlu Walt Lloyd karakterinin canlandırdı. Ian Somerhalder, annesinin evlilik organizasyonlarını yaptığı şirketinde müdür olan ve Shannon'ın üvey kardeşi Boone Carlyle karakterini canlandırdı. İlk iki sezona kadar, yeni öyküleriyle yeni karakterlere yer açmak için bazı karakterlerin yazımı durduruldu. Boone Carlyle, ilk sezonun sonlarına yakın ölerek yazımı durdurulan ilk karakter oldu. Walt, birinci sezonun finalinden sonra dizide ara sıra görünen konuk karakter oldu. Shannon, ilk sezondan sonra ikinci sezonun ilk sekiz bölümünde de yer aldıktan sonra diziden ayrıldı. Daha sonraki bazı bölümlerde tekrar göründü. Dizinin ikinci sezonuna katılan ve ana kadroda yer alan oyuncular oldu. Adewale Akinnuoye-Agbaje tarafından canlandırılan Nijeryalı katolik papaz ve eski suçlu Mr. Eko, Michelle Rodriguez tarafından canlandırılan havaalanı güvenlik görevlisi ve eski bir polis memuru olan Ana Lucia Cortez ve Cynthia Watros tarafından canlandırılan klinik psikoloğu Libby yeni karakterler oldu. Ana Lucia ve Libby karakterlerinin yazımı ikinci sezonun sonlarında bırakıldı. Üçüncü sezonda, Henry Ian Cusick, eski bir İskoç askeri olan Desmond Hume karakteriyle; Michael Emerson, Diğerleri'nin lideri Ben Linus (ilk olarak "Henry Gale" olarak kendini, kazazedelere tanıttı) karakteriyle, dizinin ana kadrosunda yer aldılar. Ayrıca, bu sezonda üç yeni oyuncu daha dizinin oyuncu ekibine girdi: kadın doğum uzmanı Diğerleri'nden biri olan Juliet Burke karakterini Elizabeth Mitchell; geri planda kalan kazazedelerden Nikki Fernandez ile Paulo karakterlerini Kiele Sanchez ve Rodrigo Santoro canlandırdı. Eko karakterinin yazımı, sezonun ilk bölümlerinde durdurulurken Nikki ile Paulo'nun yazımı merkezde oldukları ilk bölümle birlikte bırakıldı. Charlie karakterinin yazımı ise üçüncü sezonun finalinde bırakıldı. Dördüncü sezonda, Harold Perrineau, eski rolü Michael Dawson ile oyuncu kadrosuna tekrar dahil oldu. Perrineau ile birlikte diziye yeni oyuncular da katıldı. Adadaki ilginç deneylerle ilgilenen fizikçi Daniel Faraday karakteriyle Jeremy Davies; hayalet avcısı ve mistik güçleri olan Miles Straume karakteriyle Ken Leung; antropolog olan Charlotte Staples Lewis karakteriyle Rebecca Mader kadroya dahil olan oyuncular oldular. Sezonun sonlarına doğru Claire, ölen biyolojik babasıyla birlikte gizemli bir şekilde ortadan kayboldu ve karakter beşinci sezonda görünmedi fakat son sezon olan altıncı sezonda Claire karakteri, diziye geri dönecek. Dördüncü sezonun finalinde patlayan Kahana gemisiyle Michael karakterinin yazımı bırakıldı. Beşinci sezonda ana kadroya dahil olan yeni oyuncular olmadı. Saïd Taghmaovi ve Zuleikha Robinson, Sezar ve Ilana karakterleriyle ana kadroda yer almalarına rağmen, sezon başlamadan evvel tekrarlanan karakter arasında yer aldılar. ABC, beşinci sezonda Rebecca Mader ve Daniel Dae Kim oyuncularını ana kadrodaki oyuncuların arasında göstermedi fakat Mader, sezon prömiyerinde yer aldı ve yönetici yapımcı Lindelof "[Kim], hâlâ dizide devamlı oyuncu." dedi. Kim, beşinci sezonun "The Little Prince" adlı dördüncü bölümünde gözüktü ve Mader'in canlandırdığı karakterin yazımı beşinci bölümle bırakıldı. Beşinci sezondan sonra Daniel ve Juliet karakterlerinin yazımı da durduruldu. Altıncı sezonda, birkaç kast değişikliği yaşandı: üç eski yinelenen karakter, ana kadroya dahil oldu. Yeni değişikliklere, yaşlanmayan gizemli Diğerleri üyesi Richard Alpert rolüyle Nestor Carbonell, pilot Frank Lapidus rolüyle Jeff Fahey ve gizemli Ajira Havayolları 316 sefer sayılı uçuşundaki kazazede Ilana rolüyle Zuleikha Robinson dahildir. Eski kast üyelerinden Ian Somerhalder, Dominic Monaghan, Rebecca Mader, Jeremy Davies, Elizabeth Mitchell, Maggie Grace, Harold Perrineau ve Cynthia Watros'un altıncı sezonda tekrar görüneceği bildirildi. Birçok yardımcı karakter, dizide düzenli bir şekilde yer aldılar. "Pilot" bölümünde imdat çağrısı duyulan ve adaya 16 yıl önce gemilerinin kaza yapmasıyla gelen bir bilim ekibinde yer alan Fransız Danielle Rousseau (Mira Furlan), adada doğum yaptıktan sonra Diğerleri tarafından kaçırılan kızı Alex Rousseau (Tania Raymonde) ile üçüncü sezonda karşılaşır. İkinci sezonda, uçağın farklı kısımlarının adanın farklı yerlerine düşmesiyle birbirlerinden ayrı kalan Rose Henderson (L. Scott Caldwell) ve Bernard Nadler (Sam Anderson), tekrar bir araya geldiler. Önemli bir iş adamı Charles Widmore (Alan Dale), Ben ve Desmond karakterleriyle bağlantılıdır. Desmond, Widmore'un kızı Penelope "Penny" Widmore'un (Sonya Walger) sevdiği adamdır. Adada yaşayan karakterlerden ise Diğerleri'nin üyeleri olarak Tom (M. C. Gainey) ve Ethan Rom (William Mapother) dizinin pek çok bölümünde göründüler. Jack'in babası Christian Shephard (John Terry), dördüncü sezonda birçok oyuncunun flashbacklerin göründü. Dördüncü sezonda Kevin Durand, Martin Keamy'i ve Jeff Fahey, pilot Frank Lapidus'u canlandırdı. Widmore tarafından adaya gönderilen ekibin lideri Naomi Dorrit (Marsha Thomason), 815 sefer sayılı uçağın adaya düşmesinden sonra adaya gelen ilk kişi oldu. İlk sezondaki rollerin çoğu, yönetici yapımcıların, çoğu aktörü beğenmesi sonucu oluştu. Ana karakter Jack, esasen pilot bölümde ölecekti ve Michael Keaton tarafından canlandırılacaktı fakat ABC yöneticileri, Jack'in yaşamasında ısrar ettiler. Jack'in yaşamasına karar verilmeden önce, Kate kazazedelerin lideri olacaktı ve daha çok Rose karakterine benzeyecekti. Dominic Monaghan, Sawyer rolü için düşünüldü. Yapımcılar, Monaghan'in performansını beğendiler ve orta yaşlarda eski bir rock yıldızı olan Charlie karakterini ona uygun buldular. Jorge Garcia da Sawyer karakteri için düşünüldü fakat Garcia için Hurley karakteri yazıldı. Josh Holloway, Sawyer karakteri için düşünüldü ve yapımcılar, Holloway'in karaktere getirdiği ruhu ve güneyli şivesini beğendiler, bu nedenle Sawyer karakterini Holloway'in performansına uygun olarak değiştirdiler. Yunjin Kim, Kate karakteri için düşünüldü fakat yapımcılar, onun için Sun karakterini ve Daniel Dae Kim tarafından canlandırılan Sun'ın kocası Jin karakterini yazdılar. Naveen Andrews tarafından oynanan Sayid, orijinal senaryoda yoktu. Locke ve Michael karakteri sonradan yazıldı. Claire, orijinal metinde ara sıra gözüken bir karakter olarak yazıldı. İkinci sezonda Michael Emerson, sadece üç bölümde Ben'i (Henry Gale) canlandıracaktı. Emerson'ın gösterdiği performans sonucu oynayacağı bölüm sayısı sekize çıkarıldı ve ardından üçüncü sezonun tüm bölümlerinde ve sonraki sezonlarda oynadı. 24 bölümden oluşan ilk sezon, 22 Eylül 2004'te Amerika Birleşik Devletleri'nde yayınlanmaya başlandı ve çarşamba akşamları saat 20.00'da gösterildi. Oceanic Havayolları'nın 815 sefer sayılı uçağının gizemli bir adaya düşmesiyle adada mahsur kalan kazazedeler, hayatta kalma mücadelesi verir ve Jack'in önderliğinde birleşirler. Yaşamları, kutup ayıları, ormanın içinde dolaşan görünmeyen bir yaratık ile Diğerleri diye bilinen adanın kötü niyetli sakinleri gibi gizemli varlıklar tarafından tehdit altındadır. Bu Diğerleri ilk başta Ethan'ın Claire ve Charlie'yi kaçırmasıyla ortaya çıkar. Ethan, diğerlerinden biridir. Ancak Charlie tarafından öldürülür. Adaya 16 yıl önce gemi kazası sonucu gelen Daniele Rousseau adında Fransız bir kadına rastlarlar ve yerin altına gömülü gizemli bir metal kapak bulurlar. Bazı kazazedeler ise yaptıkları sal ile adadan ayrılmaya çalışır. Sezon Finalinde Jack ve John Locke, Black Rock adındaki eski bir korsan gemisinden dinamitler alıp kapağı patlatırlar ve diğerleri saldaki kazazedelere saldırıp Michael'in oğlu Walter'ı kaçırırlar. 24 bölümden oluşan 2. sezon, Birleşik Devletler'de ve Kanada'da 21 Eylül 2005'te yayınlanmaya başlandı ve çarşamba akşamları saat 21.00'da gösterildi. Kazadan sonraki 45 günden itibaren meydana gelen olaylar, sezonun konusu oldu. Hikâyenin çoğu kazazedeler ile Diğerleri arasındaki uyuşmazlıklardan oluştu ve çoğu bölümün teması, bilim ile inanç arasındaki çatışma oldu. Dizide, bazı gizemler aydınlanırken yeni sorular oluştu. Uçak kuyruğundaki kazazedeler ile adada önceden bulunan bazı karakterler diziye dahil oldu. Mr. Eko, Ana Lucia ve Bernard ana karakterler arasına katılmıştır. 1.sezon finalinde kapak patlatıldığında Desmond diye biriyle tanışmışlardı. Ayrıca uçağın kuyruk kısmındaki kazazedelerle uçağın gövde kısmındaki kazazedeler birleşip diğerleri ile savaşırlar. Sezon boyunca, ada mitolojisi ile kazazedelerin geçmişleri önceki sezona oranla daha çok açığa çıktı. Yerin altına gömülü olan ambar bulundu ve Dharma Girişimi ile onun parasal kaynağını sağlayan Hanso Foundation ortaya çıktı. Diğerleri'nin gizemi çözülmeye başladı, kazazedelerden Michael arkadaşlarına ihanet etti ve uçağın adaya düşme nedeni ise Desmond'tır. Sezon finalinde Ben Linus, Jack, Kate ve Sawyer'ı kaçırmıştır. 23 bölümden oluşan 3. sezon, Birleşik Devletler ve Kanada'da 4 Ekim 2006'da yayınlanmaya başlandı ve çarşamba akşamları saat 21.00'da gösterildi. Dizi, verilen aradan sonra 7 Şubat 2007'den itibaren geri kalan bölümlerle saat 22.00'da gösterildi. Hikâyeye, kazadan sonraki 67. gün ile devam edildi. Yeni kazazedeler ile Diğerleri grubu, bu sezonda göründü. Kapak patladığından beri Mr. Eko daha sonra görülmüştür ve görünmeyen bir yaratık (Smoke Monster) tarafından öldürülmüştür. Kazazedeler, Diğerleri ve onların gizemli geçmişleri hakkında bilgi edindiler. Diğerleri'nden biri ile bir ada sakini, kazazedelerin arasına katılırken, kazazedelerden biri ise Diğerleri'ne katıldı. Kazazedeler ile Diğerleri arasında çatışma en uç noktaya çıktı ve kazazedeler, adanın yakınındaki gemi ile iletişime geçmeyi başardı. Dördüncü sezon Writers Guild of America grevinden önce 31 Ocak 2008'de yayınlanmak üzere 16 bölüm olarak planlandı. Grevin çıkmasıyla grevden önce 8, grevden sonra 6 bölüm olmak üzere toplam 14 bölüm yayınlandı. 3.sezon finalinde Charlie'nin ölümünün ardından Kahana gemisine çağrı yollanır. Kazazedeler, adanın yakınlarındaki Kahana gemisinden gelenlerle antlaşmaya çalışır ve kazazedelerden altısı (Oceanic Six), adadan kurtulmayı başarır. Sezon boyunca adadan kurtulan altı kişinin adadan kurtulduktan sonraki yaşamları flashforwardlarla gösterildi. Kahana gemisinden dört kişi gelir. Bu kişiler, Daniel, Charlotte, Miles ve Frank. Bu dörtlü, kazazedelere yardım etmek isterler ancak John Locke'un önderliğindeki kazazede grubu Miles'ı esir alırlar. Sonra onların kazazedeleri kurtarmak için değil Ben Linus'ı almak için gelmişlerdir. Kahana gemisi Penelope Widmore (Desmond'ın sevgilisi)'nin babası Charles Widmore tarafından adayı ele geçirmek için gönderilmiştir. O gemide Michael'da Ben Linus'ın casusu olarak bulunmaktadır. Sezon Finalinde Kahana gemisi patlar ve Michael ölür. Flashforwardlarda ise Jack, John Locke'un cesedini bulur. 17 bölümden oluşan beşinci sezon, Birleşik Devletler'de ile Kanada'da 21 Ocak 2009'da yayınlanmaya başlandı ve çarşamba akşamları saat 21.00'de gösterildi. Beşinci sezonda kazazedelerin hikâyelerine, iki zaman çizgisi üzerinden devam edildi. Adanın zamanda geçmişe ve geleceğe gitmesiyle başlayan ve sonunda 1974 yılında duran ilk zaman çizgisinde adada kalan kazazedeler, birer Dharma üyesi olarak çalıştılar. İkinci zaman çizgisi de adadan ayrılanların Ajira Havayolları'nın 316 sefer sayılı uçuşuyla adaya dönmeye çalıştıkları 2007 yılı idi. Kazazedeler, Dharma Girişiminde çalışmaya başlarlar. Jack bir hidrojen bombası patlatır ve bu sırada Juliet ölür. Daha sonra ikinci bir zaman çizgisi meydana gelir. "Lost"'un altıncı sezonu, 2 Şubat 2010 tarihinden itibaren ABD ve Kanada'da saat 21.00'de yayınlandı. Final bölümü ise 23 Mayıs 2010 tarihinde gösterildi. Smoke Monster, John Locke'un kılığına girmiştir. Altıncı sezon, iki zaman çizgisinden oluşmaktadır, her iki çizgi de beşinci sezon finalinde hidrojen bombasının patlamasıyla oluştu. İlk zaman çizgisi, 815 sefer sayılı uçağın kaza yapmadan inişini gösteren bir alternatif zamanı göstermekte olan "flash sideway"lerden oluşmaktadır. Kate, Claire'ı bulmuştur. Ancak artık eskisi gibi değildir. İkinci zaman çizgisinde ise, kazazedeler, günümüz yılına (2007) gitmekte ve kazazedelerin, Man in Black yani Smoke Monster (Canavar) tarafından öldürülen Jacob'ın ölümüyle başa çıkmaya çalıştılar. Bu sırada kazazedeler bir tapınağa yerleştiler. Çünkü Smoke Monster'ın gelemediği tek yer orasıdır. Bu sırada Sayid ölür ve geri gelir. Ancak eskisi gibi olmaz hatta Smoke Monster'a hizmet etmeye başlar. Charles Widmore adaya geri döner ve Jin'i esir alır. Daha sonra ise Desmond adaya geri döner ve o da esir alınır. Flashsidewaylerde ise Jack, John Locke'u iyileştirmeye çalışır. Ancak Smoke Monster Charles'ın bütün askerlerini öldürür ve kazazedeleri adadan yollamaya çalışır. Bu sırada bir denizaltı patlatır hatta Jin, Sun ve Sayid ölür. Daha sonra Jacob ve Smoke Monster'ın geçmişini gösteren bir bölüm yayınlanır. Dizi Finalinde ise Jack adadaki ışığı yok ettikten sonra Smoke Monster'ı öldürür. Ancak ölmeden önce Smoke Monster, Jack'i öyle bir yaralamıştır ki Jack de ölmüştür. Kate, Claire, Richard, Miles, Sawyer, Ben ve Frank uçağı tamir edip adayı terk etmişlerdir. Flashsidewaylerde ise kazazedelerin hepsi bir kiliseye giderler ve orada zaman çizgileri birleşir ve herkesin ölü olduğu ortaya çıkar. "Lost"'un bölümleri, karakterlerinin gelişimine paralel olarak, bilimkurgu ya da doğaüstü fenomenlere atıfta bulunan bir dizi gizem unsurunu içinde barındırmaktadır. Dizinin yaratıcıları, bu unsurların, dizinin mitolojisini ve fan spekülasyonlarının temelini oluşturduğunu belirtmektedirler. Adada dolaşan bir "canavar"; kazazedeler tarafından "Diğerleri" olarak adlandırılan adada yaşayan gizemli bir grup; adada birçok izleme istasyonu kuran "Dharma Girişimi" adında bir organizasyon; karakterlerin geçmişlerinde, şu anki ve gelecekteki yaşamlarında farkında olmadan birbirleriyle olan iletişimleri ya da karşılaşmaları, şovun mitolojik unsurlarını oluşturmaktadır. Dizinin merkezinde, çeşitli çözülmemiş soruların doğmasına neden olan karmaşık ve gizemli bir öykü mevcuttur. Genellikle dizinin hayranlarıyla çevrimiçi iletişim içinde olan "Lost"'un yazarlarının ve oyuncularının özendirmesiyle, izleyiciler ve televizyon eleştirmenleri, gizemleri çözmeye çalışmak için birbirine benzer yaygın teoriler ortaya atmaktadırlar. Teoriler genellikle adanın doğası, "canavarın" kökeni, "Diğerleri", sayıların anlamları ve bazı kazazedelerin kurtulması ve kazanın nedenleri ile ilgilidir. Genel fan teorilerinin çoğu, dizinin yaratıcıları tarafından tartışıldı ve reddedildi. En yaygın teori ise kazazedelerin öldüğü veya arafta oldukları ile ilgili olandı. Bu, J. J. Abrams tarafından yalanlandı. Ayrıca, Lindelof, uzay gemileri ya da yaratıkların adadaki olaylara tesir ettiklerini veya görünen her şeyin, birilerinin zihninde kurgulanmış gerçekçi bir mekân olduğunu iddia eden teorileri kabul etmedi. Carlton Cuse, adanın bir reality televizyon showu ve oyuncuların, ev arkadaşlığı yaptığının farkında olmayan ev arkadaşları olduğunu öne süren teorileri reddetti ve Lindelof, çoğu kez, canavarın, Michael Crichton tarafından yazılan "Av" romanındakine benzer bir nanobot bulutu olduğunu belirten teorileri yalanladı. Hikâyenin kendisi ile direkt bir bağlantısı olmayan fakat dizinin edebî ve felsefî alt metnini açıklayan birçok tekrarlanan unsur ve motif, "Lost"'ta yer almaktadır. Bu unsurlar: karakter ve durumlarda var olan düalizmi yansıtan siyah ve beyaz renklerinin sık sık yer alması; karakterlerin çoğunda-özellikle Kate'de-var olan isyankârlık; disfonksiyonel aile yapıları (özellikle, çoğu karakterin babasının etrafında dönenler), neredeyse tüm ana karakterin yaşamlarında rol oynaması gibi; Desmond'ın, dünyanın sonunun önlemek için bir butona sürekli basması, 'nin parametrelerini girerek, DHARMA Girişimi'nin amacına gitmesini sağlaması ve insanlığını sonunun engellemesi dahil kıyamet referansları; Locke ile Mr. Eko karakterlerinde ortaya çıkan rastlantıya karşı kadere inanış; Jack ile Locke arasındaki liderlik rekabetiyle ortaya çıkan kader ile bilim arasındaki çekişme; diziye özgü romanlarda tartışılan ve bahsedilen, birçok edebi çalışmalara yapılan göndermeler. Birçok ünlü tarihî düşünürlere ve yazarlara, karakterlerin isimleriyle gönderme yapılmaktadır; örneğin, John Locke (filozofa atfen) ve takma adı Jeremy Bentham (filozofa atfen), Danielle Rousseau (Jean-Jacques Rousseau'ya atfen), Desmond Hume (filozof David Hume'a atfen), Juliet Burke (filozof Edmund Burke'e atfen), Mikhail Bakunin (anarşist filozofa atfen), Daniel Faraday (fizikçi Michael Faraday'e atfen), Eloise Hawking (fizikçi Stephen Hawking'e atfen), George Minkowski (matematikçi Hermann Minkowski'ye atfen), Richard Alpert (spiritüel öğretmen Ram Dass'in doğum adına atfen) ve Charlotte Staples Lewis (yazar C. S. Lewis'a atfen). ABC'de yayınlanan "Lost" dizisinin ABD'de aldığı izlenme oranları (tekrarları da kapsayan bu tablo, ortalama izleyici sayısını göstermektedir). Pilot bölüm, 18.6 milyon kişi tarafından seyredilerek 9/8 merkezî zaman aralığında birinci oldu ve ABC'nin 2000 yılında yayınlanan "Who Wants to Be a Millionaire?" yarışmasından itibaren aldığı en yüksek rating oldu fakat sonraki ay yayınlanan "Desperate Housewives" dizisi tarafından bu izlenme oranı geçildi. "Variety"'e göre, "ABC elbette bir dramanın yaptığı patlamayı kullanabilir; zira The Practice'den bu yana gerçekten sükse yapan bir draması olmadı. Lost, kanalın on sekiz ila kırk dokuz yaş grubunda 1999'daki Once and Again'den ve toplam seyircide 1995'teki Murder One'dan bu yana, bir dramadaki en iyi başlangıcını temsil ediyor." Birinci sezonunda "Lost", ortalama 16 milyon izleyici sayısıyla prime timeda yayınlanan programlar arasında 14. oldu ve 18–49 yaş aralığındaki izleyicilerde 15. oldu. İkinci sezonunda aynı başarıyı göstererek Lost, ortalama 15.5 milyon izleyici ile tüm kişilerde 14. oldu fakat 18–49 yaş aralığındaki sıralaması yükseldi ve 8. oldu. İkinci sezonun prömiyeri, 23 milyon kişi tarafından seyredilerek ilk sezonun prömiyerindeki izlenme oranını geçti ve bir dizi rekoru kırdı. Üçüncü sezonun prömiyeri, 18.8 milyon kişi tarafından izlendi. Üç aylık bir aradan sonra yayınlanan sezonun yedinci bölümünün izlenme oranı, 14.5 milyon kişiyle düştü. Bahar sezonunun sonlarına doğru izlenme oranı 11 milyona düştü fakat sezon finali 14 milyon izleyiciyle oran tekrar yükseldi. Ratinglerin düşmesi, Nielsen'in DVR ratinglerini açıklamasıyla kısmen açıklandı: Lost, televizyonda en çok kaydedilen dizi oldu. Fakat ratinglerin düşmesine rağmen "Lost", kendi saatinde 18–49 yaş aralığındaki izleyicilerde birinci oldu ve bu sezon, tüm kanallarda 22.00 zaman aralığındaki tüm programlarda 18–49 yaş aralığındaki izleyicilerde en yüksek izlenme oranını elde etti. Dördüncü sezon prömiyeri, 16.1 milyon izleyici ile bir önceki bölüme göre ratingini artırdı, sekizinci bölüm 11.461 milyon kişi tarafından seyredilerek bir diziye göre düşük bir izlenme oranı elde etti. 2006'da, "Informa Telecoms and Media" tarafından yirmi ülkede yapılan bir araştırmada, "Lost", bu ülkelerde ""'den sonra en popüler ikinci şov oldu. Altıncı sezon prömiyeri, 12.1 milyon kişi tarafından seyredilerek ikinci sezondan sonra izlenme oranlarında ilk kez yükseliş yaşandı. Başarılı ilk sezonuyla "Lost", "En İyi Drama Dizisi" dalında Emmy Ödülü kazandı ve J. J. Abrams, pilot bölümündeki yönetmenliğiyle Eylül 2005'te bir Emmy Ödülü'ne aday gösterildi. Terry O'Quinn ve Naveen Andrews, "Drama Televizyon Dizisinde En İyi Yardımcı Aktör" kategorisinde aday oldular. "Lost", "Dramatik Televizyon Dizisinde En İyi Senaryo" dalında 2005 Writers Guild of America Ödülü, "En İyi Prodüksiyon" dalında 2005 Producers Guild Ödülü, "Dramatik Televizyon Programında En İyi Yönetmen" dalında 2005 Director's Guild Ödülü ve "En İyi Kadro" dalında 2005 Screen Actors Guild Ödülü kazanarak 2005 yılındaki dernek ödüllerini topladı. Üç defa "En İyi Televizyon Drama Dizisi" dalında Altın Küre Ödülleri'ne aday oldu (2005–2007) ve 2006'da ödülü kazandı. 2005'te Matthew Fox ve Naveen Andrews, sırasıyla "Drama Dizisinde En İyi Aktör" ve "En İyi Yardımcı Aktör" dallarında Altın Küre adaylığı elde ettiler ve 2007'de Evangeline Lilly, "Televizyon Drama Dizisinde En İyi Aktris" dalında adaylık aldı. "Lost", "En İyi Amerikan İthalatı" dalında 2005 Britanya Film ve Televizyon Akademi Ödülü kazandı. 2006'da Jorge Garcia ve Michelle Rodriguez, sırasıyla "Televizyon Dizisinde En İyi Yardımcı Aktör" ve "Aktris" dallarında ALMA Ödülleri'ne sahip oldular. "Lost", 2005 ve 2006'da "En İyi Televizyon Dizisi" dalında Satürn Ödülü kazandı. 2005'te Terry O'Quinn, "Drama Dizisinde En İyi Yardımcı Aktör" ve 2006'da Matthew Fox, "En İyi Aktör" dalında Satürn Ödülü aldılar. Lost, art arda "En Başarılı Drama" dalında ilk ve ikinci sezonuyla iki Television Critics Association Ödülü kazandı. Ayrıca 2005 ve 2006'da "Yayınlanan Programlarda En İyi Yardımcı Görsel Efekt" dalında iki Visual Effects Society Ödülü aldı. Malcolm David Kelley, 2006'da Walt rolüyle Genç Artist Ödülü kazandı. 2005'te "Lost", "Entertainment Weekly"'nin "Yılın Eğlencesi" olarak seçildi. Show. "Pilot", "House of Rising Sun" ve "The Moth" bölümlerindeki Charlie'nin uyuşturucu hikâyesiyle 2005 Prism Ödülü kazandı. Lost, 2007'de Writers Guild Ödülü ile Producers' Guild Ödülü'ne aday oldu fakat ödülleri kazanamadı. Haziran 2007'de Monte Carlo Televizyon Festivali'nde "En İyi Drama" ödülü dahil olmak üzere dünya genelinde birçok ülkede, televizyon showu dalında yirmi adaylık elde etti. Eylül 2007'de Michael Emerson ve Terry O'Quinn ikilisi, "Drama Dizisinde En İyi Yardımcı Aktör" dalında Emmy'e aday gösterildiler ve ödülü, O'Quinn kazandı. "Lost", 60. Primetime Emmy Ödülleri'nde "En İyi Drama Dizisi" dalında tekrar aday olarak gösterildi. Show, ayrıca Michael Emerson'un "Drama Dizisinde En İyi Yardımcı Aktör" adaylığı dahil olmak üzere yedi Emmy adaylığı daha aldı. 2009'da, "Lost" 61. Primetime Emmy Ödülleri'nde En İyi Drama Dizisi dalında aday olurken Drama Dizilerinde En İyi Yardımcı Aktör dalında Michael Emerson aday gösterildi ve Emerson, ödülü kazandı. "Lost", "Best of 2005 TV Coverage: Critic Top Ten Lists"te ("2005'in En İyileri TV Kapsamı: Eleştirmenlerin En İyi On Listeleri") "The Boston Globe"'dan Matthew Gilbert'ın, "People Weekly"'den Tom Gliatto'nun, "San Jose Mercury News"'ten Charlie McCollum'un ve "USA Today"'den Robert Bianco'nun listelerinde bir numarada yer aldı. "Time" dergisinden James Poniewozik, 2007'nin Geri Dönen En İyi Dizileri listesinde yer verdiği diziyi ikinci sıraya koydu. Dizi ayrıca o yıl, "Time"'ın Tüm Zamanların En Büyük 100 Şovu listesinde yer buldu. "Lost", "Empire Dergisi"'nin Tüm Zamanların En Büyük 50 TV Şovu listesinde 5. oldu. "The New York Times"'dan televizyon muhabiri Bill Carter, "Lost"'u "televizyon tarihinin belki de en çok ilgi uyandıran devamlı ana hikâyeye sahip dizisi" olarak tanımladı. Güçlü açılışına dayanarak Reuters diziyi "hit drama" olarak adlandırdı ve "şovun radyo reklamları, özel gösterimler ve ABC'nin beş yıldır yaptığı ilk billboard reklamı kampanyası da dahil bir pazarlama bombardımanından yararlanmış göründüğünü" belirtti. Üçüncü sezonun ilk blok bölümleri çok fazla gizem ortaya çıkardığı ve bunlara yeterince yanıt içermediği için eleştirildi. Yine aynı bölümlerde ana karakterlerin pek çoğuna sınırlı ekran süresi tanınması da şikâyetlere yol açtı. İkinci sezonda en çok bölümde yer alanlardan Terry O'Quinn'in oynadığı Locke, üçüncü sezonda yirmi iki bölümün yalnızca on üçünde göründü. Bu, Tom'u oynayan konuk oyuncu M.C. Gainey'den iki bölüm fazladır. İki yeni karakter olan Nikki ve Paulo genellikle olumsuz karşılandı; hatta Lindelof bile, çiftin hayranlar tarafından "evrensel olarak küçümsendiğini" kabul etti. Sezonu bölme kararı ve verilen aradan sonra ABD'deki yayın saati değişimi de epeyce eleştirildi. Cuse "hiçkimsenin altı bölümlük devam süresinden memnun olmadığını" kabul etti. İkinci blok bölümler, ekip ilk bloktan sorunlarla uğraşmaya devam ettiyse de, eleştirel başarı yakaladı. Şovda daha fazla yanıt verilmeye başlandı ve Nikki ile Paulo öldürülerek diziden çıkartıldı. Bunun dışında dizinin üçüncü sezondan üç sezon sonra biteceği açıklandı. Cuse seyircilerin bu sayede yazarların hikâyenin nereye gideceğini bildiğini anlayacağını umuyordu. BuddyTV'den Don Williams, dördüncü sezonun ilk bölümü "The Beginning of the End" için "yılın en çok beklenen sezon prömiyeri" yorumunu yaptı. "TV Guide"'dan Michael Ausiello sonradan "Lost"'un dördüncü sezonunun son saati için "yılın en çok beklenen 60 dakikası" ifadesini kullandı. Amerikalı eleştirmenlere, "The Beginning of the End" ile "Confirmed Dead"in onlara ait özel DVD'leri 28 Ocak 2008'de gönderildi. "Metacritic" bu sezona, on iki seçilmiş eleştirmenin eleştiri yazılarına dayanarak 87 Metascore verdi. Bu, 2007–2008 sezonunda HBO dizisi "The Wire"'ın beşinci ve son sezonuna verilenden sonra en yüksek Metascore'dur. "TVWeek"'in profesyonel eleştirmenler arasında düzenlediği ankette "Lost", "açık arayla", açıkça "neredeyse her eleştirmenin ilk beş listesine girerek" ve "hiç yerilmeksizin, tamamen övgüler alarak" 2008'in ilk yarısının en iyi televizyon şovu seçildi. 7 Mayıs 2007'de dizinin 2010'da sona ereceğinin açıklanması ve "flashforward"ların tanıtılması da, yeni sezonun yeni karakterleri gibi, eleştirmenlerin övgüleriyle karşılandı. Bir kült şov olarak "Lost", kendisine bağlı ve başarılı uluslararası bir hayran topluluğu oluşturdu. "Lost" hayranları, bazen "Lostaways" ya da "Losties" olarak anıldılar, Comic-Con International'da toplandılar ve ABC tarafından organize edilen kongrelerde yer aldılar ve ayrıca, dizinin ya da bağlantılı öğelerinin yer aldığı forumlar ile Lostpedia gibi geliştirilmiş birçok hayran sitesinde de aktif oldular. Şovun ayrıntılı mitolojisi nedeniyle, hayran sitelerinde hayran kurguları, bölüm metinlerinin derlenmesi, hatırlanmaya değer şeylerin koleksiyonları gibi tipik hayran sitesi aktivitelerinin yanı sıra adanın gizemi hakkındaki teorilere ve spekülasyonlara odaklanıldı. Dizinin izleyicisini meşgul tutmaya çalışmak ve hayranların ilgisini tatmin etmek için ABC, çeşitli karşı medya arayışlarına girişti ve sık sık yeni yöntemler kullandı. "Lost"'un hayranları, ABC'yi bağlantılı internet siteleri, bağlantılı romanlar, bir resmî forum, "Lost"'un arkasındaki yaratıcı ekip tarafından kurulan bir resmî forum ("The Fuselage"), "mobisodeler", yapımcılar tarafından oluşturulan podcastler, bir resmî dergi ve bir alternatif oyun (ARG) "The Lost Experience" ile keşfedebildi. Creation Entertainment tarafından 2005'in yazında bir resmî hayran kulübü kuruldu. Şovun popüler olmasıyla, popüler kültür ve parodilerde diziye ve dizinin hikâyesindeki unsurlara göndermeler yapıldı. "Veronica Mars", "Will & Grace", "Bo Selecta", "The Sarah Silverman Program", "My Wife and Kids", "Chuck", "Curb Your Enthusiasm", "Notes from the Underbelly" ve "The Office" gibi dizilerde; "Family Guy", "American Dad!", "South Park", "The Simpsons" ve "The Venture Bros." gibi çizgi dizilerde ve KFC Hawaii reklamlarında, dizinin öğeleri kullanıldı. Ayrıca, bir "Machinima" çizgi bilimkurgusu olan "Red vs. Blue", 100. bölümünde dizinin sonunu (sonlarından birini) ti'ye aldı. Red vs. Blue'nun yaratıcıları da The Strangerhood'un bir bölümünde Lost'un başlangıcının bir parodisini yaptı. "Lost" ayrıca Valve Corporation'ın video oyunu ""'da bir "easter egg" (gizli özellik) olarak öne çıktı. Video oyunu "Skate"'in ""yükleniyor"" ekranında "Lost"'un 4, 8, 15 ve 16 numaraları yer aldı. "World of Warcraft"'ta, Sholazar Basin'deki bir adada, 5, 9, 16, 17, 24 ve 43 numaralarının yazıldığı (her numara "Lost"'takinden bir fazladır) bir ambar yer almaktadır. "Catwoman" ile "The Thing" gibi çizgi romanlarda, günlük karikatürler olan "Monty" ile "Over the Hedge"'de, sanal çizgi romanlar "Piled Higher and Deeper" ile "Penny Arcade"'de ve mizah dergisi "Mad"'de, "Lost" referansları kullanıldı. Benzer şekilde, Moneen ("Don't Ever Tell Locke What He Can't Do"), Senses Fail ("Lost And Found" ile "All The Best Cowboys Have Daddy Issues") ve Gatsbys American Dream ("You All Everybody" ve "Station 5: The Pearl") gibi birçok rock grubu, diziden aldıkları tema ve başlıklarla şarkılar çıkardılar. 2 Mart 2005'te "Numbers" bölümünün yayınlanmasından sonra birçok kişi dizinin yinelenen motiflerinden olan sayıları (4, 8, 15, 16, 23 ve 42) kullanarak piyango oynadı. "Pittsburgh Tribune-Review"'e göre, sayılar, piyango oynanan yerli halk tarafından üç günde 500 kere denendi. Keza, aynı dönemde, yalnız Michigan'deki 200'e yakın kişi, Mega Millions piyangosu için sayıları kullandı. Ekim ayı ile birlikte binlerce kişi Powerball piyangosu için sayıları kullandı. 23 Mayıs 2010'da yayınlanan "Simpsonlar"'ın 21. sezon final bölümünde, Bart Simpson, "Lost"'u alaya alarak kara tahtaya "Lost" final spoiler'ı yazdı ve insanların, kendilerini izlemelerini istedi (Tahtaya yazılan: "Lost'un sonu: Her şey köpeğin düşüydü. Bizi izleyin.") "Lost"'un karakterleri ve ortamı, televizyon yayını dışında kitap, internet, cep telefonları için oluşturulmuş kısa videolar gibi diziyle bağlantılı ürünlerde yer