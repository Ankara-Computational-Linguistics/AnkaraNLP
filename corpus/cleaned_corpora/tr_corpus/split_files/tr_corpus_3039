farkındalıkla en azından kendi dünyamı kurtarabilirim. Bu sayede kitapta yaşanan durumlardan sakınabilir, önlem alabilirim. Gerekli gördüğüm yerde çevreye müdahale edebilirim. Öte yandan bu düşüncem etrafımdakilerin cevabıyla baskılanıyor. Ailemle böyle durumları tartışmak istediğimde “Ben apolitiğim.” gibi cevaplarla sık sık karşılaşıyorum. Kırmızı hapı almama rağmen hâlâ mavi haplı gibi yaşıyorum. Bilincim değişti ama düzenim aynı kaldı. Bu ikiliğe yakalanmak hayatımdaki değişimin en kötü yanı. Tüm bu yakınmalarıma rağmen kitapta bahsedilen mahkeme sahneleri beni kendime getiriyor. Hayatta kalmayı başarmış kazazede çocukların sessizliği, ailelerin sus payı aldıktan sonra “Şikayetçi değiliz hâkim bey” demeleri kulaklarımda çınlıyor. Bu trajediye karşılık beklemeden müdahale eden avukatın bütün tehditlere rağmen vazgeçmemesine şahit oluyorum. Bu facialardan sorumlu kişiler listesinin davadan davaya giderek küçüldüğünü görüyorum. Çarkların içindeki küçük parçalar sökülse de büyükler makineyi döndürmeye devam ediyor. Sanki bir belgesel izliyorum. Yırtıcılar sürüden en küçüğü bin bir güçlükle koparıyor ama sürü zaman içinde çoğalarak egemenliğini koruyor. Ormanın kralı gibi lanse edilen yırtıcılar, yani hukuk düzeni, sürüden, yani sorumlulardan sadece en küçüğünü kapmaktan ileri gidemiyor. Kimi zaman sürü o kadar güçleniyor ki yırtıcıların bile hakkından gelebiliyor. Bence yapıt hukuk doğasındaki dengenin bozuluşunu bu fenomenin gerçekleşmesi üzerinden anlatıyor. Bana gelince, bu fenomeni filme çeken belgeselci gibi hissediyorum. Güvende olmak ve doğanın düzenini bozmamak için kilometrelerce öteden fenomeni kaydediyor, tüm olaydan haberdar oluyorum ama düzene asla müdahale edemiyorum. Kameranın diğer tarafında atı alan Üsküdar’ı geçiyor. Kendimi bu düzeni bozamadığım için suçlu hissediyorum. Belki başkaları da belgeselcinin emeklerine rağmen aynı düşünceleri paylaşacak. İki sayfa boyunca parmaklarım bu ikilem arasında gel git yaptı. Emin olduğum şey ise verdiği suçluluğa rağmen, kimsenin tercih etmemesine rağmen istenmeyeni, raflarda tozlu kalmış olanı, kırmızı hapı tekrar seçeceğim. 2 Kaynakça: Saymaz, İsmail. Kimsesizler Cumhuriyeti. İletişim Yayınları. 2018. Kitap. “Kırmızı hap mı mavi hap mı?” 2018. Resim. 3 SERTCAN 1 Beliz Sertcan Ali Turan Görgü TURK 101-23 1 Aralık 2014 Nora’nın Feminist Bakışı Nora Roberts, en sevdiğim bayan yazarlardan biri. Yazdığı romanlarda hep feminist bir dokunuş oluyor. Feminist bir dokunuş derken ana karakterin bayan olmasından söz etmiyorum tabii ki. Ne demek istediğimi Nora Roberts’ın Dolunayda Aşk adlı kitabı yardımıyla anlatayım. Dolunayda Aşk romanının ana karakteri Tory. Psişik güçleri var. Olmuş ve olacak bazı olayları görüyor. Bunun için o ortamda bulunması ya da olaya tanıklık etmiş insanlarla bağ kurması yeterli oluyor. Bu karakteri tanıtmak için yeterli. Benim demek istediğim feminist kısma gelirsek eğer, ülkemizde kadınların hep geri planda kaldığını, önemli kararların hep erkekler tarafından verildiğini hatta evin erkeğinin bile erkek olduğunu söyleyerek başlamak istiyorum. Ancak diğer romanlarında olduğu gibi Nora Roberts bu romanında da dümeni kadın karakterin eline veriyor. Kitaplarda çok karşılaştığımız bir olay değil bu. Romanın devamı, tamamen Tory ve kararlarına göre şekilleniyor. Bunun sebebini ana karakterin Tory olması elbette etkiliyordur. Ancak sadece Tor değil, romandaki bütün kadın karakterler öne çıkıyor. Tory’nin küçüklük arkadaşı, Hope adında bir kız. Küçükken öldürülmüş. İkizi var, Faith. Kitap, bu üç çocuğun ve arkadaşlarının hikayesini anlatıyor. Çok etkileyici ve düşündürücü bir kitap. Fark etmişsinizdir belki, yazdığım bütün kitap incelemelerinde aynı şeyleri söylüyorum. Ancak kitabın sizi düşünmeye itip itmeyeceği başlarda belli oluyor zaten. Eğer hoşuma gitmiyorsa biraz daha devam ediyorum, çünkü bazen sonradan güzelleşebiliyor. Eğer hala hoşuma gitmiyorsa kitabı bir kenara bırakıyorum ne yazık ki. Bunu yapmak hoşuma gitmiyor, çünkü kitapları arkadaşım olarak görüyorum ama SERTCAN 2 dürüst olmak gerekirse kimse can sıkan bir insanla arkadaşlık etmek istemez. En son beş ay önce bir kitabı bu sebeple bırakım, Chuck Palahniuk’un Lanetli adlı kitabını. Eğer Dolunayda Aşk adlı romana dönersek, Tory’i kendime çok yakın hissettim. İnsanlara bağlanma korkusu beni en çok ona yakın hissettiren şeydi. Ayrıca, arkadaşını kaybetmenin ne demek olduğunu bildiğim için empati kurabildim ve onu daha iyi anlayabildim. Tory’nin ailesiyle prolemleri olması da beni ona yakınlaştırdı. Psişik güçlerim de olsaymış aramızdaki tek fark isimlerimizin farklı olması olurmuş heralde. Tory, Hope’un ölümünün ardından kasabasını terk ediyor ancak sonra bu ölümün sırrını çözmek için kasabaya geri dönüyor. Kendine bir dükkan açıyor ve geçimini o dükkan sayesinde sağlıyor. Ayrıca Hope ve ikizi Faith’in ağabeyi Cade ile yeni bir ilişkiye başlıyor. Her kitapta yaptığım gibi bu kitapta da karakterlerin davranışlarını kendimce yorumladım. Bence Tory kasabasına dönmekle çok iyi bir karar verdi. Eğer kasabaya dönmeden önceki hayatıyla, kasabaya döndükten sonraki hayatını karşılaştıracak olursak, iyi bir karar olduğunu siz de anlayabilirsiniz. Çünkü neredeyse yeni bir hayata başladı. Evet, insanlar zaten uzun zamandır tanıdığı, küçüklüğünden beri bildiği insanlardı ama onlarla böyle ilişkileri yoktu. Mesela Faith, Tory’i kıskanırdı çünkü Hope ile kimsenin anlayamadığı bir ilişkileri vardı. İkizi olarak, Faith ile böyle bir ilişkisi olması daha mantıklı olurdu. Ancak, her şey mantıklı değildir. Demek istediğim şey şu ki, kasabaya döndükten sonra başlarda kimse Tory’i aralarına almak istemedi ama Cade onu yanına aldıktan sonra, insanlar onu kabul etmeye başladı. Aslında, Cade enteresan birisi. Sonuçta kardeşinin ölümüne Tory’nin sebep olduğu sanılıyordu, ayrıca tuhaf güçleri olduğunu biliyorlardı. Yine de o Tory ile yakınlaştı. O aşamada ben olsaydım ne yapardım tahmin edemiyorum. Bu roman, Nora Roberts’ın olması sebebiyle en sevdiğim on roman içinde, ancak kaçıncı sırada bilemiyorum. Okunması gereken bir kitap diyemeyeceğim çünkü bazı insanlar SERTCAN 3 romantik ve aynı zamanda içinde geleceği görebilen insanlar olan romanları okumaktan hoşlanmayabilir. Yine de, benim çok hoşuma gitti ve tavsiye ediyorum. ÜÇ SİLAHŞÖRLER Kader, yapılan seçimler ve hayattaki acı veya tatlı tesadüfler... Ne hayat hikâyeleri yazdırdı bu üç öğe biz insanoğluna, kim bilir? Diğer insanlar neler yazdı bilemem ama ben kendi hikâyemi yazmaya yeni başladım diyebilirim. Tabii önceden hayata geçirmiş olduğum bir öyküm vardı fakat birkaç ay önce asıl hikâyeyi ömür defterime ilmek ilmek işlemeye başladım diyebilirim. Nasıl mı? Gelin size üç silahşörü de- yazıma harman ederek hikâyemi açıklayayım. Tam olarak nereden başlamak veya kaleme almak gerekir emin değilim. Ama konuya girmek gerekirse hazırlık okurken ardı ardına yaşadığım başarısızlıkları ve daha sonrasında elde ettiğim başarıyla gelen tuhaf ve bir o kadar güzel olan olaylar zincirini hikâyemin ilk paragrafı olarak ele almak istiyorum. Şöyle ki; iki senelik bir hazırlık sürecim vardı. Hatta bu zaman sürecince artık geçeceğimin dahi umudu kalmamıştı bende. Artık bitti, başka bir üniversiteye geçme vakti geldi diye düşünüyordum. Fakat öyle olmadı ve kader bana son şansımı akıllıca kullanmam için yardım etti. Sonuç olarak hâlâ bu üniversiteye devam ediyorum ama asıl konu bu değil. Bu sadece kaderin bana yazmış olduğu alın yazısının asıl konuya giriş evresiydi. Sonrasında ne oldu? Ben bölümüme başladım ve bir gün biriyle tanıştım. İlk baştan doğal olarak bilmiyordum onun benim için ne kadar farklı olabileceğini. Tanıştığımız ilk evrelerde onu arkadaş olarak görmüştüm ve bu benim yaptığım bir seçimdi: Arkadaş olmak... Zaten şartlar farklıydı ve arkadaşım olarak kalmalıydı. Ama biz henüz farkında olmasak da aslında birbirimizin aynısıydık. Ortak hobiler, aynı düşünceler, eş zamanlı yapılan hareketler... Bu saydıklarımın devamı gelir fakat laf salatası yapmaya gerek duymuyorum. Zaten sonrasında gelişen olaylar daha güzel ve yanlış bir seçim yaptığımın da bir göstergesi benim için. Şimdi bana soracaksınız neden sonrasında kader akışının yönü değişti diye. Bir nehirdir kader ve nereye, nasıl akacağı belli olmaz. İşte bu noktada yazıma başlarken göz önüne aldığım üçüncü öğe devreye giriyor: Tesadüf... Yaşadığımız bu tatlı tesadüf bize hayatın sunabileceği en özel, en değerli ve en sonsuz hediyeyi getirdi: Aşk... İkimizin de aslında elinde olmadan arkadaşlık yönünde yaptığımız seçim bu rastlantı ile “aşk”a dönüştü. Aslında şu an düşünüyorum da biz sadece ayrı ayrı iki hikaye oluşturmadık. Önceden var olan bir hikâyeyi ben bir ucundan, o bir ucundan satır satır işleyerek bu hâle getirdik. Ben onunla tanışmadan önceki bölümü ele aldım, o da kendi açısından aynı şeyi yaptı. Ama yaşadığımız tesadüf o hikâyenin aslında bir bütün olduğunu bize gösterdi. Sonuç olarak biz ortak bir öykünün iki ayrı yazarı olduk ve işin eğlenceli kısmı şimdi başlıyor. Neden mi? Ortak olarak hayat sayfasına yazıp çizdiğimiz anılar daha güzel ve özel de ondan. Şimdi bana bu kadar mıydı konu, hani içerik ve olaylar diye sorabilirsiniz. Ama işin büyüsü bozulmasın diye paylaşılamayacak özel kısımlar var ve bu anlattıklarımın hepsi sadece özetti. Asıl önemli olan neden böyle bir anlatış biçimini tercih ettiğimle ve neden konuya kader, hayattaki seçimler ve tesadüflerle ilgili giriş yaptığımla ilgili. Geçen yine birlikte oturuyoruz ve gözümüze bir yazarın çok anlamlı ve değerli bir sözü çarptı. İşte bütün bu yazdıklarımın da çıkış noktası oldu o söz. İzninizle bunu sizlerle paylaşmak isterim. Can Yücel dile getirmiştir ve şöyledir: “ Tanışmak kaderdir, arkadaşlık seçim, aşık olmak ise tamamen tesadüf. “ Şöyle bir düşününce de bahsedilen bu üçlünün bizi nasıl etkilediğinin ve bize nasıl bir hediye sunduğunun farkına vardık. Umarım ki siz de bu yazdıklarım üzerine bir düşünürsünüz ve bu söz bağlamında kendi yaşantılarınızı ele alır ve bu üç silahşörün size sunduklarının farkına varırsınız. Esen kalın. BÜYÜMEYE CESARETİN VAR MI? Büyümek, bir çocuk için muhteşem, bir yetişkin için eski heyecanını kaybetmiş bir kelimedir ya da ona yüklenmiş anlamları diyelim. Bunu nasıl mı anlarız? Örneğin, küçük bir kızın annesinin topuklu ayakkabılarıyla dans edişini ya da bir oğlan çocuğunun araba kullanan babasına hayranlıkla dolu bakışını hayal edin. Onlarda gördüğümüz şey başka hiçbir yerde bu kadar açık göremeyeceğimiz umut duygusudur. Büyüdüklerinde hayatlarının daha heyecanlı ve güzelliklerle dolu olacağına dair sınırsız umutları. Peki büyümek kelimesi bir yetişkin için ne anlam ifade ediyor? Hayatın toz pembe kısmının yitip gitmesi ve geriye zorluklarla boğuşarak geçirilecek yılları anımsatıyor. Belki de haklılar. Büyüdükçe yaşadığımız olayların zorluk dereceleri artıyor ve çoğuyla tek başımıza mücadele etmek zorunda kalıyoruz. Yaptığın yanlışların doğuracağı sonuçlar da sen büyüdükçe büyüyor doğal olarak. Colm Tόibίn’in romanı Brooklyn, tam olarak bir büyüme hikayesi. Üstelik kahramanımız, büyümenin zorlu yollarından geçerken aynı zamanda ülkesinden ayrılmış ve yeni bir dünyaya adım atmış olmanın getirdiği yeni duygularla da tanışıyor. Büyümek, hiçbirimiz için kolay olmamıştır. Kim olduğumuzu, bize verilmiş olan hayatla ne yapacağımızı sürekli sorguladığımız bir dönemdir. Kimi zaman kendimizi bir yetişkin olarak hissederiz ve sorumluluklar alırız. Eğer bunları başarırsak ne güzel ama eğer başarısız olursak çocukluğumuzun kolay ve masum dünyasına geri dönmek isteriz. Aslında başarısızlık, yeni şeyler denediğimizin ve cesaretimiz olduğunun göstergesidir fakat aynı zamanda insanın kendine olan güvenini de sarsan bir durumdur. Çocukken yaşadığımız başarısızlıklar canımızı yakmaz, büyürken yavaş yavaş farkına varmaya başlarız onların ve sanırım bu yüzden de canımız daha çok yanar. Çocukluğa dönme isteği de burada başlar, tabii ki bu artık mümkün değildir ve bu durumda biz yetişkinlik ve çocukluk arasında kalırız. İşte o aralık insanın ayağa kalkıp, yola devam etmesi gereken yerdir. Etrafımızdaki çoğu kişi çocukluğun ne kadar güzel bir dönem olduğunu söylesede, gelecekte de bizi bekleyen pek çok değerli an vardır. Örneğin eğer büyümeseydik, asla ilk iş günündeki heyecanı, çocuğun olduğunda hissetiğin mutluluğu ya da yaşlandığında geriye dönüp bakmanın gururunu yaşayamayacaktık. Etrafımdaki yetişkin insanlara baktığımda sanırım çoğu bu anları yaşamış olmanın değerini anlamıyor ya da onları gündelik sorunlarının içinde kaybetmişler. Oysa büyümek, tıpkı bu kitapta anlatıldığı gibi, kendine bir gelecek yarattığın dönemdir. Hayatına hangi insanları dahil edeceğine sen karar verirsin ve hayatının akışına göre kimi yanında kalır kimi kısa bir süreliğine oradadır. Hangi işi yapıp, hangi şehirde yaşayacağını seçersin ve bu karar hayatının neredeyse tümünü etkiler. Kısaca ailenden bağımsız, kendi kararlarınla oluşturduğun yeni bir çevren olur. Büyümeyi zor yapan da budur. Kimi zaman büyük fedakarlıklar yaparsın, örneğin, aileni ve arkadaşlarını geride bırakıp sırf üniversite okumak için yeni bir şehire alışmaya çalışırsın. Bunu yapmamak, ailenin yanında kalmak, kolay olan seçenektir fakat çevreme ve arkadaşlarıma baktığımda zor olan yolu seçen bir çok kişi var. Neden kolayı seçmiyorlar derseniz çünkü daha önce de söylediğim gibi çocukluk ve yetişkinlik arasındaki belirsiz dönemden çıkıp geleceklerine yön vermek için. Büyümekten bahsetmişken, ben de henüz kendimi o yolda ilerleyen birisi olarak görüyorum. Çocukluğuna özlem duyan herkes gibi ben de zaman zaman geriye bakıyorum fakat yaptığımız fedakarlıklara, yaşadığımız zorluklara rağmen büyümek güzel. Çünkü güzel anılara yenilerini eklemenin tek yolu bu. EZGİ BİLİK KAYNAKÇA: Tόibίn, Colm. Brooklyn. İstanbul: Everest Yayınları, 2015. Baskı. Cemre Beyza Yağız MUTLULUK PARADOKSU Canım sıkıldığında yapmaktan en çok keyif aldığım şeylerden biri, evimizdeki eski kolileri çıkarıp içlerindeki tozlu fotoğraf albümleri incelemek. Bunu ne zaman yaparsam yapayım çok geçmeden etrafım kalabalıklaşır, ailecek sohbet edip geçmişi yâd etmeye başlarız. Genellikle amaç komik fotoğraflar bulup birbirimizle şakayla karışık dalga geçmek olsa da bir süre sonra ortamı derin bir sessizlik kaplar. Kahkahalarla başlayan bu aktivite melankolik bir ruh hâliyle son bulur. Mazi neşeyle doluymuş gibi gözüktüğü için onunla yüzleşmek bizlerde mutluluğu elimizden kaçırmışız ve onu bir daha yakalayamacakmışız gibi bir his yaratır. Fotoğrafların tarihleri günümüze yaklaştıkça yüzlerimizdeki ifadelerin soluklaştığını ve sahte gülümsemelerin meydana çıktığını fark ederiz. Yaşlandıkça ve farkındalıklarımız arttıkça mutluluğun daha da imkansızlaştığı düşüncesi bizlere mantıklı gelmeye başlar. Mutluluk tanımlaması oldukça zor bir kavram. Bana kalırsa bu durum, onu elde edip edemediğimizi tam olarak tespit edemiyor oluşumuzdan kaynaklanıyor. Eski bir fotoğrafa bakıp geçmişimizdeki neşeyi kaybetmiş olduğumuzdan yakınsak da fotoğrafın çekildiği günkü benliğimizin dahi o zaman diliminde mutlu olmadığını biliyoruz. Madem mutluluğa gerçek anlamda ulaştığımız bir dakikaya hiç rastlamadık, o zaman neden sık sık geçmişteki saadeti yitirmiş olmaktan dem vuruyoruz? Mutluluk bir çeşit paradoks gibi, onu elde etmek için arzulamaktan vazgeçmemiz gerekiyor. Dahası, mutluluk avuçlarımızın içerisindeyken görünmezleşiyor ve onu hatırlar hatırlamaz ellerimizin bomboş olduğu gerçeğiyle karşı karşıya kalıyoruz. Böylelikle insan mutlu olmanın imkansız olduğuna inanmaya başlıyor ve zaman geçtikçe mutluluk ütopyanın bir parçası değil kendisi hâline geliyor. Bizlerden gittikçe uzaklaştıkça mutluluğu daha çok istiyoruz ve onu daha da imkansızlaştırmaya başlıyoruz. Mutluluğun imkansız olma ihtimali, mutsuzluğun da bir o kadar olanaksız olduğu düşüncesini barındırıyor içerisinde. Bizler bu iki zıt kavram arasında sürekli gidip geliyoruz ve uç kısımlarla asla temas kuramıyoruz. Dengeyi yakalamak da ne mutlu ne de mutsuz olduğumuz anlamına geliyor. Buna rağmen ne zaman mutsuzluğa yaklaşır gibi olsak, hayatımızdaki denge hâlini mutluluk olarak anımsamaya başlıyoruz. Bu karışıklık, mutsuz olmamayı mutlu olmak gibi görmemizden kaynaklanıyor. Başta çelişkili gibi gözüken bu bakış açısının altında mantıklı bir açıklama yatıyor aslında. Jules Verne, Çin’de Bir Çinli’nin Başına Gelenler kitabında zenginlik içerisinde yaşayan ancak asla mutlu olamayan Kin-Fo’nun hayatını anlatırken tam da buna benzer bir duruma değiniyor. Kin-Fo bir gün bütün varlığını kaybettiğini öğrenince hayatının elle tutulur bir tarafı kalmadığını düşünerek kendini öldürmeye karar veriyor. Fakat ölümle ve mutsuzlukla yüzleşir gibi olduğu her anda bunca zaman mutlu mesut yaşadığının farkına varıyor. Bizler de Kin-Fo ile aynı kefedeyiz. Sorun “bugün” ile tatmin olamayışımızdan kaynaklanıyor. Mutluluğu yanlış yerlerde arıyoruz. Açgözlü davranışlarımızı mutluluk arayışı diye adlandırıp kendimizi temize çıkarmaya çalıştıkça mutluluktan daha da uzaklaşıyoruz. Halbuki acının hayatın bir parçası olduğunu kabullenirsek anlamsız arzularda mutluluğu aramayı bırakacağız ve mutluluk kendiliğinden avuçlarımızın içerisinde belirecek. Mutluluğu yakalamak için onu gözümüzde büyütmeyi bırakıp eskilerin dediği gibi basit şeylerle mutluluğu yakalamayı öğrenmemiz gerekiyor. Bana kalırsa Chaplin’in meşhur Küçük Serserisi bu öğretiyi en iyi anlatan figür. Modern Zamanlar filminde Şarlo başına gelen onca sıkıntıya rağmen daima mutlu olmanın bir yolunu bulmayı başarır. Karakterimiz hem fakirlik hem de işsizlikle mücadele ederken yüreğinde taşıdığı ümit, mutluluğun anahtarına dönüşür. Chaplin’in bizlere yansıttığı bu buruk saadet, mutluluğunun bir ütopyadan ziyade acıların varlığını kabullenmek ve daima ileriyle umutla bakmak olduğunu gösteriyor. Jules Verne’in de dediği gibi, ”Bir an için olsun mutsuzluğu yaşayamayan kişi, mutluluğun kıymetini nasıl anlayabilir?” (8). KAYNAKÇA Chaplin, Charles. Modern Zamanlar. United Artists, 1936. Film. Verne, Jules. Çin’de Bir Çinlinin Başına Gelenler. Çev. Ayşe Meral. İstanbul: Alfa, 2018.Beni Ben Yapan Gölgeler Kim bilir kimler geçmiştir bu yürüdüğüm kocaman yollardan? Her adımımımda kimlerin adımlarına basıyorumdur acaba tekrar tekrar? Arnavut kaldırımı bu yollardan kimlerin arabaları geçmiştir? Ankara’yı düşünüyorum, bu güzel şehirde kimler yürümüştür benden önce? Kimlerin izlerini takip ediyorumdur ben, bilemiyorum. Eski meclisin önünden her gün yürürken 100 sene önce orada ne büyük isimler ne büyük işler yapmışlar hiç dikkat etmeden geçiyorum ama aslında içten içe Ankara’yı Ankara yapanların o insanlar olduğunu biliyorum. “Varsın bu alkışları kimse duymasın, o gölgesini yeryüzüne bırakmıştı ya, önemli olan bu.” diyor Zülfü Livaneli Gölgeler adlı kitabında (30). O büyük insanlar bu eski kokan binaları, sokakları terk edip gitmişlerdi uzaklara fakat gölgelerini arkalarında bırakmışlardı. Göremesem, duyamasam da hissettiriyorlardı kendi varlıklarını bana usulca. Aslında bu toprakların her noktasında bir tarih yatıyor. Bir gün ben de o tarihin parçası olacağım ve yürüdüğüm yollardan yürümeye devam edeceğim ancak kimse görmeyecek, duymayacak beni. Belki de başkaları benim hayatımda nasıl gölgelere dönüşüyorsa ben de birilerinin hayatlarında gölge olmuş olacağım o zaman. Şairler, yazarlar Konstantiniyye Oteli’nde nasıl gölgelerini bırakmışsa birileri de benim hayatımdan onlar gibi yürüyüp geçecek, bir gün belki ruhum bile duymadan benim için çok değerli insanları kaybedeceğim ve onlar da benim benliğime eklenecek küçük gölgelere dönüşecekler. Hayatımda yok sayamayacağım, inkar edemeyeceğim izler yaratmış olacaklar. Beni değiştirmiş, büyütmüş, benliğimin hamurunu yoğurmuş olacak o gölgeler ve hayatım boyunca peşimden gelecekler. Hayatıma soktuğum bu gölgelerin bazılarından pişmanlık duyacağım, bazılarına ise sımsıkı sarılacağım. Eski sevgilimin hayatıma kattıklarından pişman olacağım. Ne kadar pişman olsam, unutmak istesem de o anılar, anılardaki o insan artık benim benliğimdeki gölgelere eklenmiş olacak ve istesem de o gölgeyi kendi büyük gölgemden çekip çıkaramayacağım. Oysa en yakın arkadaşımın bıraktığı izlere her daim dönüp bakma isteğim olacak fakat o da anca eski sevgilim kadar bir gölge olup benliğime katılacak. Hayatıma 1 saniyeliğine bile uğramış olan sayısızca insan benim benliğimin gölgesine katılacaklar. Yaptığım her şeyin, tanıştığım her insanın bir parçası benliğimde bir gölge yaratıyor ve benimle yaşamaya başlıyor. Eğer 3 gün önce o insanla tanışmasaydım ya da 5 sene önce o şehre gitmeseydim asla ben bugünki ben olmayacaktım. Takip etmeyi seçtiğim tüm yollar beni başka yollara, başka sonlara, başka benlere götürüyorlar. Konstantiniyye Oteli’nde gölgelerini bırakan insanların her biri benim de hayatıma gölgelerini bırakmış oldular, kitabın yazarı Livaneli de tabii ki. Okuduğum her kitap, izlediğim her film, dinlediğim her müzik de biraz daha beni ben yaparken kendimi düşünür bir halde buldum. Tüm bu insanlar nasıl oluyor da benim hayatıma bu kadar yön verebiliyorlar, nasıl beni ben yapmayı beceriyorlar? Herhâlde hayatı öğretiyorlar. Kalbe, ruha dokunuyor her biri kendi benlikleriyle. Okuduğum, dinlediğim, izlediğim veya tanıştığım herkes kendi bakışından hayatı anlatıyor, kendi tecrübelerini aktarıyorlar bana. Bütün bu insanlar benden başka düşünüyor, tecrübeleri benim yaşadıklarımın yanından geçmiyor olduğu için benim hayatıma daha da derinden dokunabiliyorlar belki de. Ben izin veriyorum ve onlar benim gölgeme kendi farklılıklarını katarak yoğuruyorlar beni. Böylelikle benim ben olmama yardım ediyorlar. “Ben bir gölgeyim sayfanın ortasında, ne sen bunun farkındasın ne de polis farkında.” Hepimiz birer gölgeyiz, sayısız insanın hayatında. Çoğu zaman farkında olmayabiliriz ama çevremizdeki insanların hayatlarında çok büyük etkiler yaratıyoruz. Adımımızı attığımız yerlere gölgelerimizi serpiştiriyoruz azar azar. Ölünceye dek gölgemizi bir yandan büyütüyoruz öte yandan da dağıtıyoruz geçtiğimiz yerlere ve dokunduğumuz hayatlara. Ve bu gölgeler, yaşanmışlıklar olarak değer katıyor yapılara, şehirlere, insanlara. Okuduğum okulu kendisi yapan öğrencileri, hocalarıydı. Evimi ev yapan içinde yaşayan ailemdi. Beni olduğum insan haline getiren de yaşadıklarımdı, tecrübelerimdi, benim içimdeki gölgelerdi. Et, kemik, tuğla değil de bence bizleri biz yapan şeyler bizim içimizde yer edinmiş sayısız insan, yaşanmışlık ve tecrübelerimizdir. Ve bir gün gölgelerim tükeninceye dek başka insanların benliklerine benlik katmaya, şehirlere gölge olmaya devam edeceğime inanıyorum. Doğa Günaydın KAYNAKÇA Livaneli, Zülfü. Gölgeler. Doğan Kitap, 2018. Şehirler ve taşıdıkları izler “Koca tarihi bir şehirden ziyade tiyatro sahnesini andırıyor. Hep aynı oyunun oynandığı bir tiyatro sahnesini.”(Karakaşlı 15) Şehirler kimi insanlara soğuğu ve yalnızlığı çağrıştırır, beton yığınları içinde geçen bir hayatın sahteliğini yansıtır. Hayata dair ne kadar kötü şey varsa, şehirler onların sembolleridir. Ama aslında şehirler sadece kötülüğün değil, insana dair her şeyin yok olmayan izlerini taşır. Şehir eşittir insandır. Bir kentin sokakları, duvarları onun ve üstünde yaşamışların hafızasıdır. Onlar hakkında çok şey söyler. Bunları duymak içinse bir anlık duraklama yeterlidir. Anlamsız koşuşturmacadan bir anlığına vazgeçmek, duraklamak ve kafayı kaldırıp etrafın farkına varmak. Sıvası dökülen duvarlar, onların üzerinde ise eskiden asılmış aﬁşlerin kalıntıları ve onlara sürten insanların oluşturduğu karartılar. Gece karanlığında kıpırdaşan ışıklar. Peki ya kaldırımlar? On binlerce insan geçer belki tek bir kaldırım taşının üzerinden. Bambaşka hayatlar yaşıyor bile olsalar onlar bir bütünün ayrılmaz parçalarıdır. Tarihi bir kasabanın ara sokaklarında gezerken bundan yüz yıl öncesine dönmek şaşırtıcı derecede kolaydır. O zamanın insanlarından ne kadar farklı olduğumuzu ama ne kadar da farksız olduğumuzu fark etmemizi sağlar. İçinde bulunduğumuz çağ ve görünümümüz çok farklı dursa da, hâlâ aynı yerlerde gezer, aynı şeyleri yer, aynı şeyleri konuşuruz onlarla. Dertlerimiz, tasalarımız da hiç değişmez. Yaşadığımız hayatlar kıyafet değiştirir sadece, şehir ise her zaman nasıl yaşadıysa öyle yaşamaya devam eder.. Her bir birey, yaşadığı yaşamı başka birinin takip edeceği bir patika olarak kentin hafızasına bırakır. Şehir ve şehirliler de aynı yolu tekrar tekrar izler. Semt ve sokak isimleri de tarihin en büyük tanıklarındandır. Bir zamanlar barındırdıkları halk kahramanlarının, şairlerin, bilim adamlarının ve kimi zaman da zalim devlet büyüklerinin adlarını taşırlar. Şehirlerin kendilerinin isimleri bile, üzerlerine kurulan her uygarlıkla beraber duyulur, yükselir ve çöker. Yeni rejimler şehirlerine hep yeni isimler verir. Bu isimler kimi zaman da onun insanlarının ruh halini yansıtır. “Çağlar boyu herkes yeniden adlandırmıştı. Şimdi kendi miladında bu şehri nasıl çağırmalı? Belabul mu mesela?”(Karakaşlı 34) diyerek de kendi önerisini sunuyor Karakaşlı. Kentler tabiki sadece sokaklardan oluşmaz. Az önce sözü geçen duvarların ardında, dışarıdaki şehirden bir yüz tane daha var. Odalar bunlar. Kimisi bir ömür boyunca bir insanı taşımış, kimiyse yalnızlığına ve karanlığa terk edilmiş. Rutubet, toz, sigara, parfüm kokuları, çeşit çeşit halılar, döşemeler, çökmüş koltuklar onlara karakter kazandırmış. Bir oda ömrü boyunca kaç kavgaya tanıklık eder, kaç insan hiç bırakmayacakmışçasına birbirine sarılır orada… Çerçevelerde ve tozlu kağıt parçalarının aralarında kimlerin resimleri durur… Şehirlerin meydanları vardır bir de. Monarkların devrildiği, kafaların uçtuğu, gençlerin avazlarının çıktığı kadar bağırdığı meydanlar. Özgürlük mücadeleleriyle özdeşleşmiş, sloganlarla bütünleşmiş nadide alanlar. Odasına kapanıp sessiz kalamayan vicdanıdır şehrin. Kentlerin kaderi de hep buralarda belirlenir. Bütün bunları göz önünde bulundurunca, şehirler için donuk, cansız, sahte sıfatlarını kullanmak adeta hakarettir. Bir kent, insan yüzü kadar çok şey anlatır izleyene. Şehrin sakinleri de, onun damarlarında dolaşan kan gibidir. Onu ayakta tutan, durmadan yaşamasına olanak veren, geliştiren küçük canlılar. Bir şehrin sakini olarak belki de yapabileceğimiz en iyi şey ona biraz zaman ayırmaktır. Onu tanımak, sokaklarında dolaşmak, barındırdığı yaşantıların farkına varmak, nasıl bir bütün olabildiğini keşfetmek… Bir kenti bütünüyle anlamak çok olası olmayabilir. Ama şurası kesin ki adımımızı attığımız her yeni sokak, yeni bir geçmiş, yeni anılar, yeni keşiﬂere çıkar. Ufuk Usubütün Kaynakça Karakaşlı, Karin. Yetersiz Bakiye. Öykü. İstanbul: Can Yayınları, 2015.Berke Egeli 21601673 SON DURAK İnsan birçok hayal kırıklığı yaşayabilir. Bunlardan en büyüğü, uğruna en önemli değerlerimizi feda ettiğimiz savaşı kaybetmemizdir herhalde. Bana göre, kültürel ve eğitim anlamında çözülmedikçe, topla, tüfekle, kaba kuvvetle girilecek her savaş en sonunda kaybedilmeye mahkûmdur. Belki bu nedenle, belki de tarihe olan merakım sayesinde Ahmet Ümit'in en son romanı olan 'Elvada Güzel Vatanım'ı büyük bir ilgiyle okudum. İttihat ve Terakki Cemiyeti'nin son yirmi yılını, romanın ana karakteri olan 'Şehsuvar Sami'nin gençlik aşkı 'Ester'e gönderip göndermeyeceği bile belli olmadan yazdığı mektuplar aracılığıyla okuyoruz. Şehsuvar Sami, sadece Cemiyet'in kaybettiğini düşündüğü savaşı değil kendi iç savaşını da etkileyici bir anlatımla okuyucuya sunmuş. 'Ya zalim olacaksın, ya mazlum, ya katil, ya kurban.' Ne yazık ki nerede okuduğumu hatırlayamadığım bu sözler benim için savaşın en güzel tarifi. Bunlardan biri olmak istemeyeceğim için de, savaşın her türlüsüne, sebep ne olursa olsun karşıyım. Tarihe olan merakım nedeniyle, birçok tarihi kitap okudum ama doğrusunu söylemek gerekirse son altı aya kadar milletimizin yakın tarihiyle ilgili okulda gördüğüm İnkılap Tarihi dersi dışında bilgiye sahip değildim. Son zamanlarda, komşu ülkelerde ve ülkemizde olan ve hepimizi derinden üzen olaylar nedeniyle yakın tarihimizle ilgili birçok kitap okudum. Bir kez daha, savaşın- özellikle de iç savaşın- hiç bir sorunu çözmeyeceği gibi, bir de üstüne birçok bireysel trajedi getireceği ve bunun da milletler üzerinde belki de yüzyıllar boyu devam edecek bir lanet olacağına olan inancım arttı. Aslında belirli bir eğitim düzeyine sahip, ortalama tarih bilgisine sahip olan herkes savaşların neden çıktığını, kimin işine yaradığını çok iyi biliyor. Belli çıkar grupları ve dış mihraklar tarafından, birçok sorun gibi gösterilen farklılıklar kaşınılıyor; aslında o topraklarda yaşayan insanlar için kültürel zenginlikten başka bir anlam taşımayan bu farklılıklar savaşmak için bir neden gibi sunuluyor. Yıllarca kardeşçe yaşayan, birbirine komşu olan, âşık olan, dertlerine derman olan insanlar, bir bakıyorsunuz, kanlı düşman olmuş, acımasızca birbirlerinin gırtlağına yapışıyorlar, başka ülkelere sürülüyorlar, çoluk çocuk, kadın, yaşlı demeden birbirlerini öldürüyorlar. Beni en çok üzen durum, bu kanlı savaşlarda maşa olarak kullanılan masum, vatansever, idealist, inançlı ve tecrübesiz gençler. Son zamanlarda okuduğum veya izlediğim tüm belgesellerde bu gerçek apaçık ortaya konuluyor. Genel kanının aksine, bu gençlerin çoğu ipsiz sapsız, sorunlu veya fakir değil. İçlerinde birçok eğitimli ve iyi aile çocukları diye niteleyeceğimiz gençler de var; aynı 'Şehsuvar Sami' gibi. Belki de, eğitimlerine rağmen gençliğin verdiği cesaret ve idealistlikle kandırılmaları çok daha kolay olduğu için çıkar çevrelerinin kandırmak ve amaçları doğrultusunda kullanmak için en sevdikleri grup bu tarz gençler. Tabii bu gençleri bekleyen son hiçbir zaman onların hayal ettiği gibi olmuyor. Eğer yaşayacak kadar şanslı olurlarsa, bu kandırılan gençlerin 'eğitimli' olanlarının çoğunun gözü savaşın bir yerinde açılıyor. Her savaş - amacı ne olursa olsun- bir süre sonra 'İktidar Savaşı'na dönüyor. Sadece güç dengeleri değişiyor ama her şey başladığı yere dönüyor. Elini kana bulamış olan bu masum gençler de kaybettikleri değerleri ve genellikle başkalarının savaşı uğruna yaptıkları fedakârlıkları düşündükçe derin travmalar yaşıyorlar. Sadece Irak Savaşı'ndan sonra Hollywood'da çekilmiş olan -kendileri sebepsiz yere istila ettikleri ve birçok Iraklıya gereksiz işkence yaptıkları halde- ve Amerikan askerlerinin psikolojik rahatsızlıklarını gösteren birçok film mevcut. 'Ey Güzel Vatanım'ı okurken, her satırda savaşla ilgili düşüncelerimin ne kadar doğru olduğunu gördüm. Okuyan, eğitimli bir genç olarak; sorunların kaba kuvvetle, kan dökerek değil, yaşanılan topraklarda bir sorun varsa, orada yaşayan halkı eğiterek, bilinçlendirerek çözebileceğimizi bir defa daha anladım. Yaşayan bir kültürü değiştirmek çok zor olsa da, savaş- özellikle de iç savaş- insanoğlunun yaşayabileceği en büyük trajedidir. Ahmet Ümit'in de bu güzel romanına başlarken söylediği gibi "Ölüm, şehirlerimizi kaybetmekle başlar..." Kaynakça: ÜMİT Ahmet. Elveda Güzel Vatanım. İstanbul: Everest Yayınları, 2015 Pınar Ayaz MÜKEMMEL HAYAT İLLÜZYONU Hiç sokakta yürürken ya da arabadan dışarı bakarken rastgele gördüğünüz insanların hayatlarını merak ettiğiniz oldu mu? Ya da sadece dışarıdan çok mutlu göründükleri için pek tanımadığınız insanların hayatlarının çok güzel olduğuna karar verip onların yerinde olmak istediniz mi? Bunu ara sıra herkesin yaptığına inanıyorum, fakat sanırım kimse bu işi ‘Trendeki ​Kız’ romanındaki Rachel kadar ileri götürmüyordur. Rachel istisnasız her gün trenle geçtiği ​ ​ ​yolun karşısındaki evde gördüğü çifte bakıp onların hayatlarına özeniyor, o evdeki kadının kendisinin sahip olmak istediği hayatı yaşadığına inanıyor. Aslında insanlara günde birkaç dakika bakarak nasıl birer yaşantıları olduğunu tahmin etmek imkansız ama Rachel gördüğü mutlu anları kafasındaki hayallerle birleştirip o çiftin mükemmel olduğuna kendini inandırıyor ve o kadının yerinde olmak istiyor. Muhtemelen hepimizin hayatında çok tanımadığımız ama harika bir yaşantıya sahip olduğunu düşündüğümüz bir insan vardır. Bu kişi belki yan komşumuzdur belki de hayatımız boyunca hiç tanışmayacağımız bir ünlü. Kendi hayatımız onunkiyle kıyaslanınca çok sıkıcı ve boş gelir, “Keşke onun yerinde olsaydım.” diye iç geçiririz. Benim de hakkında aynı bu şekilde düşündüğüm ve yerinde olmak istediğim insanlar vardı, bir süre öncesine kadar da onların tam da benim kafamda yarattığım gibi mükemmel hayatlar yaşadıklarına gönülden inanmıştım. Kendi hayatımdan hiç ama hiç memnun değildim ve onların yerinde olabilme şansım olsa hiç düşünmeden kabul ederdim. Bu düşüncenin ne kadar saçma olduğunu bir arkadaşımın da benim için aynı şeyleri düşündüğünü öğrendiğimde anladım. Ona ne kadar mutsuz olduğumu ve hayatımdan memnun olmadığımı anlattığımda bana inanamadı. Benim hayatım dışarıdan bakılınca ona çok güzel görünüyormuş, oysaki gerçek hayatımla onun beni özdeşleştirdiği hayalin arasında dağlar kadar fark vardı. Eğer arkadaşım benim hayatımı bu şekilde görüyorsa belki de benim özendiğim insanların hayatları da sandığım kadar mükemmel değildi. Hepimiz kendi problemlerimizi içinden çıkılamaz olarak görüp kendimize acıyor, başka insanların da problemleri olabileceğini ve hatta dışarıya yansıtmasalar da bizden çok daha kötü durumda olabileceklerini göz ardı ediyorduk. Nedense hep sahip olmadığımız şeylere çok daha büyük anlamlar yüklüyoruz, elimizde olan şey bize daha değersiz görünüyor. Bu durum ısrarla arkadaşının elindeki oyuncakla oynamak isteyen çocuklarda da aynı, sürekli başkasının işini veya ilişkisini kendisininkiyle karşılaştırıp mutsuz olan yetişkinlerde de. Ne durumda olursanız olun siz başkasının yerinde olmak istiyorsunuz, başka biri de sizi kendiyle kıyaslayıp “siz” olmak istiyor. Çoğumuz fark etmekte zorlanıyoruz aslında ama mükemmel hayat diye bir şey yok; her insanın kendi sorunları var ve herkes hayatının küçük bir parçasından da olsa memnun değil. Trendeki kızımız Rachel’a geri dönelim. Sonradan ortaya çıkıyor ki Rachel’ın çok özendiği, mükemmel bir yaşantısı olan Megan aslında travmalarla dolu bir geçmişe sahip, Rachel’ın harika bir çift olduklarını ​düşündüğü eşiyle araları hiç de iyi değil ve Rachel’ın kendi problemlerinden çok daha ciddi sorunları var. Rachel trenden gördüğü bu kadının hayatıyla kendisininkini kıyaslayıp kendine acırken gerçeği bilseydi sanırım kendi hayatı da çok kötü olmasına rağmen Megan’ın yerine geçmeyi asla kabul etmezdi. Buradan anlıyoruz ki dışarıdan bakıp özendiğiniz insanlar belki gerçekten çok mutlular belki de sizin asla altından kalkamayacağınız problemlerle boğuşuyorlar. Asıl önemli nokta dışarıdan gözlemleyerek hangi durumun doğru olduğunu asla bilemeyeceğimiz. Sanıyorum yapılabilecek en mantıklı şey doğru düzgün tanımadığımız insanlara özenmeyi bırakıp kendi hayatımızdaki güzel taraflara odaklanmak veya memnun olmadığımız şeyleri değiştirmeye çalışmak. Geçtiğimiz yüzyıla damgasını vurmuş aşklar… Gülçin AydıngünBirbirinden farklı, geçtiğimiz yüzyıl yaşanan ve hepsi de yüreklerde derin izler bırakan10 aşk öyküsü. Can Dündar’ın kaleme aldığı Yüzyılın Aşkları, Mustafa Kemal Atatürk - Latife Hanım aşkından, Ayhan Aydan - Adnan Menderes aşkına, Yıldız Kenter - Şükran Güngör aşkından, Fatoş Güney – Yılmaz Güney aşkına doludizgin yaşanmış 10 Aşk öyküsünü konu alıyor. Okurken, Aşk’ın ne kadar farklı olabileceğini bize yaşanan hikâyeler ile kanıtlayan Can Dündar, Aşk’ın bazen heyecan verirken bazen de sadece ömür boyu sürecek bir acı olarak kaldığını okuyucuya aktarmıştır. Kitapta, her ne kadar mutsuz sonla biten aşklara da yer verilmiş olsa da, çoğu bir zamanlar doludizgin aşkla sevdiklerine bağlandılar. Kimi zaman aşklarını şarkı sözleri yazarak kimi zaman mektup yazarak kimi zamanda âşık oldukları kadınların portrelerini yaparak aşklarını ölümsüzleştirip yaşadıkları sevdaları günümüze kadar taşıdılar. Kitapta yer alan aşkların birbirinden farklı hikâyeleri, okuyucuyu sanki o dönemde yaşanan aşklara tanık olmuş bir kişiymiş gibi hissettirip, okuyucuyu yeri geldiğinde duygulandırıp yeri geldiğinde de mutlu edip güldürüyor. Özellikle kitapta aşklarıyla yeralan kişilerin bir zamanların ünlü oyuncusu, bestecisi ya da politikacısı olması kitabın ilgi çekici olmasını sağlamıştır. Kitapta, bu kitaba konu olmuş kişilerin sevgililerine yazdığı mektuplar, ayrı iken gönderdikleri fotoğraflar daha önce sadece adlarını duyduğumuz aşkların bütün sürecini gözler önüne seren belgeleri kullanılmış ve okuyucu bilgilendirilmiştir. Örneğin, Mustafa Kemal Atatürk – Latife Hanım aşkının sona ermesine az bir süre kala Mustafa Kemal Atatürk üzüntüsünü ve aşkın farklılığını “Ordular idare ettim. Bir kadını idare edemiyorum ( 54 ).” diyerek belirtmiş, bizim daha önce duymadığımız bilgiler ve sözler paylaşılmıştır. Fakat kitapta yer alansevdaların neredeyse hepsinin sonunun hüsranla sonuçlanması, kitabın içeriğinden dolayı ilgi çekici olmasına karşın, okuyucuyu hayal kırıklığına uğraşmıştır, çünkü kitapta yer alan 10 Aşk öyküsünün de kötü sonla sonuçlanmasından dolayı okuyucuda zaman zaman negatif sonuçlar doğurmuştur. Neden 10 sevda öyküsününde kötü sonla sonuçlanan hikâyelerden seçilmiş olması merak konusu olmuştur. Kitabın ilgi çekici olmasını sağlayan geçmişteki belgeler, şarkı sözleri, fotoğraflar ve şiirler, okuyucunun ilgisini görsel öğelere çektiğinden, eleştiriler hafifliyor ve sayfalara serpiştirilen şiirler, fotoğraflar ve şarkı sözleri, okuyucunun kitaba verdiği dikkati etkilememeye çalışmıştır. Bütün sevda öykülerinin hüsranla bitmesine rağmen, yazar görsel öğelerle dikkati çekerek, kitabı kasvetli havasından az da olsa uzaklaştırmış, bu yüzden normal kitaplarda ve denemelerde alışık olmadığımız görsel öğeler kullanarak, kitabın ilgi çekici olmasını sağlamıştır. Bunlardan farklı olarak, ben kitabı bitirdiğim zaman şu soru aklıma geldi: Acaba, bu kitapta hikâyeleri yer alan fakat hayatları sona ermiş olan insanlar, bir zamanlar yaşadıkları aşklarının kitaba konu olmasını isterler miydi? Can Dündar, kitaptaki sevda öykülerini yazarken hayatta olmayan insanların geçmişteki aşklarının bilgilerini almak için hayata gözlerini yuman insanların akrabalarından ya da arkadaşları gibi yakın çevresinden olan insanlardan bilgi almışlardır. Örneğin; Mustafa Kemal Atatürk – Latife Hanım aşkının geçmişini öğrenmek için Latife Hanım’ın akrabasından yardım istemişlerdir. Bence bu durum çok da doğru değildir, çünkü bir kitapta yaşanılan aşkların kitaba konu edinilmesi, herkesin kabul edeceği bir durum değildir o yüzden özellikle konu aşk gibi özel bir durum olunca buna daha da özen gösterilmesi gerektiğini düşünüyorum.Son olarak, özen gösterilmesi gereken birkaç durumu bir kenara bırakacak olursak, tabi ki bu kitabın kötü yanlarından çok, güzel yanları daha fazladır. Kitabı yukarıda bahsettiğim kötü özelliklerini düşünmeden, kitabın güzel yönleri hakkında görüş belirtecek olursak, kitapta yer alan aşk öyküleri okuyucu da derin izler bırakmış, görsel öğelerle kitabın ilgi çekiciliği artmış, akıllarda unutulmaz olmayı sağlamıştır ve okuyucuyu kalpleri ısıtan sevda öyküleriyle geçmişte yolculuğa çıkarmıştır.KaynakçaDündar, Can. Yüzyılın Aşkları. İstanbul: Can Sanat Yayınları, 2012.Annus Mirabilis* Her başarılı erkeğin arkasında bir kadın vardır. / Ege Tunç Albert Einstein’ı hepimiz tanırız; fizik veya bilim denince akla gelen ilklerden. Tüm dünyada simgeleşmiş; o meşhur “E=mc2” formülünü bulan, izafiyet teorisini geliştiren kişi. Ama çoğu tanınmış kişi gibi sadece yaptığı en önemli işle tanınıyor, hatta öyle ki çoğu kişi Einstein’ın aldığı Nobel ödülünün fotoelektrik etki üzerine olan çalışmaları sayesinde aldığından bihaberdir. Ancak bu adamı çoğu kişi son haliyle bilir; saçları ağarmış, dil çıkarırken. Oysa nasıl bildiğimiz Albert Einstein olduğu, gençliği, neler yaşadığı pek bilinmez. Bir insanı bir şeyler bulmaya iten, araştırma güdüsü doğuran şey nedir? Niçin merak ederiz? Sanırım bu, herkeste olan ancak dünya üzerinde büyük bir iz, bir eser bırakmaya gelince çok nadir olan merak etme içgüdüsünü takip etmekle; bir şeyden sebepsiz ve tarifi olmayan bir şekilde zevk almakla alakalıdır. Zaten Einstein’ın de dediğin gibi “Benim özel bir yeteneğim yok. Yalnızca tutkulu bir meraklıyım.” İşte bu his eşsizdir, hele bir de bu hissi paylaşacak, ortak düşünceleri paylaşacak birini bulursanız tadından yenmez. İşte Einstein da ailesinin işi kötüye gittiği için mali sorunluluğu üstlenmek adına mühendis olmaya karar verir, Zürih Federal Teknoloji Enstitüsü(ETH)’ne gider ve böyle birini bulur; Mileva. Einstein İzafiyet Teorisi’ni 1905 yılında yayınlamıştır, kitap ise Einstein ve Mileva’nın 1887-1903 yılları arasında mektuplarından oluşuyor ve bizlere aslında ikonlaşmış olan Einstein’ın gelişimini anlatıyor. Mileva ile Einstein’ın ETH de tanışmalarından başlayarak 8 yıl boyunca yaşadıklarını mektuplar ile sunuyor bize. Bölümdeki tek kız olan Mileva’nın Einstein ile yakınlaşması ve 2,5-3 yıl “siz” şeklindeki hitaplardan sonra yakınlaşarak yerini samimiyete bırakması ve evlenmeleri bugün Einstein olarak bildiğimiz o kır saçlı, dil çıkaran fizikçiyi yaratmış. Henüz daha siz diye hitap ederken bile hissettiği yakınlık; onu özel biri olarak görmesi ve değer verip karşılıklı olarak hem zihnini ona açması hem de onun zihnindekilere değer vermesi mektuplardan da gayet net anlaşılıyor. “Sevgili Fraulein, Size yazma arzum, uzun zamandır mektubunuzu yanıtlamadığım için hissettiğim ve eleştiren bakışlarınızdan kaçınmama neden olan suçluluğu sonunda yendi. Fakat şimdi bana kızmakta haklı olsanız da çürük bahaneler arkasına sığınarak daha büyük suç işlemediğim ve dosdoğru bağışlanmak -ve en kısa zamanda bir cevap- istediğim için biraz olsun hakkımı vermelisiniz.” Öğrenime devam etmek için buraya dönmek istemeniz beni mutlu etti. Çabuk gelin, kararınızdan pişman olmayacağınızı biliyorum. En önemli çalışmalarımıza en kısa zamanda yetişebileceğinizden eminim. Yine de üzerinde durduğunuz konuları yeniden anlatmak beni çok huzursuz ediyor. Konuları sadece burada uygun bir şekilde düzenlenmiş ve açıklanmış olarak." Einstein 1903 yılında gayrimeşru çocuğu yüzünden evlenip, geçim için İsviçre Patent Ofisi’nde çalışmaya başlar, Mileva ise kariyerinden vazgeçer ve ne yazık ki pek çok fedakârlığa sebep olan bu evlilik ancak 10 yıl sürer. Ama yaşanan bütün bu olumsuzlukların büyük bir getirisi de olacaktır; Annus Mirabilis. 1905 yılı hem Einstein için hem de bilim çevreleri için çok parlak geçer, en azından ilerde böyle görülecektir. Annalen Der Physik dergisinde 4 önemli makale yayınlar ve bilinen fizik anlayışının tamamen değişmesine sebep olur, hem de kökten. Hevesli olmak çoğu zaman yetmez; emeğin karşılığını almak ve paylaşmak da gerekir. Mileva da Einstein’ın arkasındaki kadındır. Mileva Einstein’a bilinmezi çözmenin ötesinde, çağın zorluklarına, toplumsal değerlerin zıtlığına ve de yeni fikirlere kapalı insanlara karşı destek oluyor; hem bir dost hem de bir sevgili gibi… Einstein’ın bilinen fiziği kökten değiştiren fikirleri belki de hiç gelişmeyecekti, basit birer düşünce olarak kalacaktı. Bir dehadan çok bir mücadelenin izleridir mektuplar. Ailesi bile ona destek çıkmazken; Mileva yanında olmuş, fizik konusunda yardım etmiştir. Önemli olan, çıkarlar için veya kendini sevdirmek için zorda olan birine destek çıkmak, dostluk veya arkadaşlık etmek değildir, zaten böyle bir ilişki de kısa soluk olmaktan kaçamaz ve yalandan ibarettir. Önemli olan gerçekten bir şeyleri sadece içinden geldiği için paylaşabilmektir. Bu bağ dönüp geçmişe baktığımızda çoğu yenilikçi ama hor görülmüş fikrin yok olup gitmesini engellemiş, ilimin ve bilimin gelişmesini sağlamıştır. Bu bağın adı kimi zaman aşktır, kimi zaman dostluk, kimi zaman da kardeşlik… Ve aşk denilen şeyin geçen yüzyılın en büyük beyinlerinden birini nasıl etkilediğini, geliştirdiğini ve de mücadeleye devam etmesini sağladığını çok açık bir şekilde gördüm. Einstein’ın yaşadığı o basit mutluluk, bugün evrenin büküldüğünü bilmemizi sağladı. *Latince mucizevi yıl Çocuk, Toplum ve Eğitim Tanrı Kent, 2002 yılında Brezilya-Fransa ortaklığıyla yapılan dramatik bir suç filmidir. 1960’lı yıllarda “getto” olarak adlandırılan yoksul bir mahallede yaşanan olayları ele alan film, gerçekleri insanlara açıkça gösteren kült bir yapımdır. Filmde 10-15 yaş grubundaki çocukların yaşadıkları ortamdan dolayı nasıl birer suçluya dönüştükleri işlenmektedir. Filmin ana karakteri olan Küçük Ze erken yaşlardan beri her zaman suça eğilimi olan bir çocuktur. Bir genel ev baskınıyla tamamen suç dünyasına dahil olan Ze, orada işlediği cinayetlerle birlikte kendi yolunu çizmiş ve o kirli dünyadan çıkmama kararı almıştır. Aslında pek de fazla bir şansı yoktur bu konuda çünkü doğduğu mahallede yaşayan insanlar da kendinden farklı değildir. Film her kadar izleyenleri içine çeken heyecan dolu bir aksiyon filmi olarak gözükse de, derinlemesine düşünüldüğü zaman insanlara ders veren, onları eğiten ve izleyicilerin çıkarımlar yapmasına olanak sağlayan kaliteli bir yapım. Çünkü filmde sürekli suç işleyen çetenin yaş ortalaması yaklaşık on beş ve bu yaştaki bir çocuğun ne yaşayarak cinayet işleyip soygun yapacak azılı bir suçlu haline geldiği izleyenlerde büyük bir merak uyandırıyor. Okula gidip ders çalışması ya da dışarıda arkadaşlarıyla oynaması gerektiği yaşta gasp yapıp adam öldüren çocuklar insanı dehşete düşürüyor. Eğitim ve yaşınılan çevrenin çocuk gelişiminde ne denli önemli olduğu bir kez daha gözler önüne seriliyor. Onları bu suçları işlemeye iten güç ne ? Yoksa bu suç işleme isteği onların bedeninde mevcut mu ? Aslında o dünyanın içinden bir göz olarak bakmaya çalışıldığında onları anlamamak elde değil. Çünkü çocuğun kendini bildiği andan itibaren örnek olarak aldığı ağabeyi ya da babası da bu kirli dünyanın içinde ve çocuğa yol gösterecek, hayatında önemli kararlar almasında yardımcı olacak herhangi bir insan çevresinde mevcut değil. Zaten aklına yeteri kadar hakim olamayan çocuklar da, büyüklerini veya çevresindeki insanları örnek olarak doğru olanı büyüklerinin işlediği suçlar olarak görüyor ve kendi de o yoldan gidiyor. İşte burada küçük yaşta eğitimin önemi devreye giriyor. Eğer o çocukların çevresinde onları o dünyadan kurtarıp eğitecek bir insan olsaydı belki de her birinin bambaşka yaşantıları olacaktı. Fakat ne yazık ki onlar da bu rezil düzene ayak uydurup kendi hayatlarını yavaş yavaş yok ediyorlar. Küçük yaşta verilen yetersiz eğitim yüzünden uzun vadede toplum yapısı da bozuluyor. Çünkü iyi eğitilmemiş çocuklar büyüdüklerinde sağlam karaktere sahip bireyler de olamıyorlar, bu da toplumda çatlaklara neden oluyor ve düzeltilemez büyük bir sorun baş gösteriyor. “Toplumun gücü, bireylerinden kaynaklanır.” demiş Thomas Jefferson. Aslında tam olarak da durum böyledir. Toplumun gücü ve yapısı onu oluşturan bireyler tarafından şekillendirilir ve bireyin eğitimi de ne kadar küçük yaşta başlarsa gelecek için o kadar verimli sonuçlar alınır. Bu eğitim sürecinde de okulların çok büyük önemi vardır. Eğer çocuklara verilen eğitim onların hayatı boyunca onları destekleyecek ve yol gösterecek türden olursa insanların yaşamları daha da kolaylaşacaktır. Çocuk eğitiminde en az okul kadar önemli olan bir başka unsur da aile eğitimidir. Aynı okullarda aynı eğitimi almış iki farklı aileden gelen çocuklar arasında son derece büyük bir farklılık görülür. Ailesinden iyi eğitim alan çocuğun oturup kalkması bile diğer çocuktan onu ayırmaya yetecek önemli bir farktır. Eğer çocuğa aile tarafından verilen eğitim yeterli olursa, çocuk okuldaki eğitime hazır bir şekilde gelecek ve aile eğitiminin üstüne okulda aldığı eğitimi de koyarak son derece düzgün bir birey olarak toplum yaşantısına dahil olacaktır ve bu durum da uzun vadede toplumdaki bozukları giderecek ve ülke çok daha yaşanılası bir yer haline gelecektir. DİKTATÖRÜN TURTAYA AŞKI Küçüklükteki bir meydan okumanın çimento altında el ele biten öyküsü...Aşkın aslında en büyük meydan okuma olduğunu gözler önüne seren Fransız başyapıt...LOVE ME IF YOU DARE?Kelimelerin Türkçesi makbuldür diyenler için ise CESARETİN VAR MI AŞKA?Hani bazı filmler vardır ya bir konuya bakış açınızı tamamen değiştirir;hatta sadece bakış açınızı değiştirmekle kalmaz tüm yaşamınızı değiştirir.İşte CESARETİN VAR MI AŞKA? Benim için tam da o filmlerden.Biri annesinin hastalığından ,diğeri yaşadığı ötekileştirilmeden ötürü ve aslında temelde ikisi de ilgisizlikten ve yanlızlıktan ötürü birleşen bu iki ruhun bende yarattığı etkinin büyüklüğü belki de gülünç.Bugün hala bütün o pek ödüllü, sosyal mesaj veren,sanatı damarlarınızda hissettiren filmlerin yanında en sevdiğim filmdir CESARETİN VAR MI AŞKA?Kavuşamazsan aşk olur klişesinden öte,seven adam kıskanır kabadayılığından uzak;aşkın her türlü rengini yansıtan film:CESARETİN VAR MI AŞKA? Bu filmi ilki on iki yaşımda ve sonu bilinmemek üzere milyonlarca kere izledim.Her izleyişimde dikkatimi çeken nokta bir başka oldu.Elbette ilerleyen yaşım,gelişen vizyonum bir filmi sadece 'güzel bir filmdi' olarak betimlemek yerine(belki biraz fazla iddialı ama)bu sahnenin ışıklandırılması yanlış yapılmış diyecek bir özgüvene itti.Bu sinema seyircisinin gelişimi diyebileceğim süreç boyunca filmi hep farklı bir bakış açısından izledim ve sevdim.İlkin ilk ergenlik çağlarımda izlediğim bu film dünyanın en romantik filmiydi benim için.Çocukluktan başlayarak birbirini seven;ancak ilişkileri (sözde) her zaman arkadaşlık düzeyinde ilerleyen iki gencin belki egoları,belki çok sevmeleri yüzünden kavuşamama hikayesi...Şayet bana göre el ele ölümleri bir daha asla ayrılmamak için yaptıkları bir ritüeldi.Yani bence öldüklerinde kavuşmuşlardı;ancak elbette bu düşüncem bir kesime göre çok klişe hatta arabesk olabilir.Daha sonra on beş yaşında izledim bu filmi.Bu sefer çocuğun yakışıklılığı o kadar dikkatimi dağıtmamış,kızın güzelliğini o kadar da kıskanmamıştım.İlk kıskançlıkları,ilk öpüşmeleri,birbirlerine ilk sırt çevirişleri...Aşkın belki de her safhasınını ilk defa bu kadar ayrıntılı görme şansı elde etmiştim.İçimden ben de böyle bir aşk istiyorum demiştim.Onlara çok özenmiştim.On yedi yaşında izlerken sinirlenmiştim baş karakterlere.Kızın çocuğun düğününü sabote etmek için oyunlarını kullanması,birbirleriyle uzun süre görüşmemeleri ve her bir diğer görüşmelerinde birinin evli olması sinir etmişti beni.Nerdeydi oyunun masumiyeti,yetişkin dünyasına giren her oyunun sonu gibi onların oyunu da mı bitecekti.Ancak biliyordum filmin sonunu. Onlar bunca ayrılığa,hayal kırıklığına,mutsuzluğa sahip çıkacak kadar sevmişlerdi birbirlerini.Saçma olduğunu düşündüm o zaman, bi insanı bu kadar sevmenin.Aşk aptalca diye düşünürken buldum kendimi.On yedi yaşım,asiliğimdi.On sekiz yaşım,ilk aşkım...Hikaye birbirlerine çocukluktan beri aşık iki kalbin hikayesini anlatıyordu.Kızın meydan okumaları hep çocuğu kışkırtmaya yönelikti,intikam almaya.Çocuk ise hep kaçak oynuyordu,hemen yoruluyordu.Ondandı evlenmesi,düzenli bir aile kurma çabası.Ondandı en başta "sınava hazırlanıyorum sana ve çocukluklarına zamanım yok" demesi.Sophie'yi çocuklukla suçlaması.Çocuk aşkın getirdiği sorumluluğu almaktan korkuyordu ve bu durum kızı deli ediyordu.Çocukluktan beri gözü kara kızımız çocuğu düğünden kaçıracak kadar cesurdu,çocuğun ona gelmeyişi Sophie'yi bitiriyordu.On sekiz yaşında ilk aşkın pençesindeyken film tam olarak beni anlatıyordu.On dokuz yaşındaki izleyişim tam bir felaketti.Aşkzede ve sözde tecrübeli biri olarak izliyordum filmi.Annesinin hastalığı yüzünden tek başına evi idare etmeye çalışan baskıcı babasının kurmaya çalıştığı düzenden bıkan çocuk ve hem ırkları hem maddi durumları yüzünden 3.sınıf sayılan bir ailenin en küçük kızları olan Sophie.Kendilerini en dışlanmış hissettikleri anda birbirilerini bulan çocuklar ve o meşhur oyunları...Yaptıkları şeyler filmdeki yetişkinlerin de dediği gibi dikkat çekmek içindi.Onlar evdeki sorunlardan yarattıkları oyunla kaçarken birbirlerine bağlananan iki kader ortağıydı.Çocuğun kızı asla sahiplenememesi özgüven eksikliğindendi,babasının otorisine de aynı sebepten hep boyun eğdi.Kızın her yerde olay çıkarması ilgi bağımlılığındandı.Ailesinin dışarda olması,ablasının onla ilgilenmesi ruhunda derin boşluklar açıyordu..Ailesi evde olduğu zamanlarda ise sadece kavga ediyordu.Bu durum kızımızda her an ilgi ve sevgi görme açlığı yaratıyordu.Bu iki yaralı ruh kimle olurlarsa olsunlar sadece birbirlerinde yaralarını sarabiliyorlardı.Belki bir alışkanlık,belki hastalıklı bir bağımlılıkla hayatlarını birbirlerinde sonlandırmaları bence bu yüzdendi. Ne olursa olsun,kaç yaşıma gelirsem geliyim benim için bu filmle ilgili değişmeyecek tek bir yorum var.Filmde çalan La Vien Rose dünyanın gelmiş geçmiş en romantik şarkısı.Belki birlikte çimentonun altında ölmeleri romantikti,delilikti,bağımlılıktı falan ama La Vien Rose eşliğinde izlediğim o iki saat her yaşımın en duygusal iki saatiydi. İdil Zeynep Yıldız 21602714 Herşeyin Orta Noktası Stefan Zweig okumayı her daim sevmişimdir. Bunun başlıca sebeplerinden bir tanesi insanlara ilişkin olağanüstü gözlemleri. Bu gözlemlerini eserlerinde alışılmışın dışında, aynı zamanda da oldukça yaratıcı olan olay örgüleri ile birleştirmesi onu diğer yazarlardan farklı kılan özelliklerinden sadece bir tanesi. Bu başarılı gözlemlerinin her bir hikayesinde yer bulmasından dolayı; yazarın hangi kitabını okursam okuyayım kendi yaptıklarım ile yaşadıklarım arasında kolayca bağ kurabiliyorum ve bu durum bende yazarın daha fazla kitabını okuma isteği uyandırıyor. Bu kitabında da kendi yazı tarzından sapmamayı seçmişti. Kitapta bir kadının onu adım adım psikolojik çöküşe sürükleyen hikayesini okuduğumda pek de şaşırmadım. Hepimiz insanız ve karmaşık bir biyolojik yapıya sahibiz. Her ne kadar bazen diğer insanlara açıkça belli edip göstermek istemesek de, var olmasına engel olamayacağımız duygularımız var. Bu kitapta da bu duygularımızı rahatlıkla yaşamamız gerektiğini bir kez daha anlamış oldum. Ama tabi ki bu da abartıya kaçmadan olmalı. Abartıya kaçmanın en iyi örneklerinden birini bu eserde rahatlıkla görme şansını elde etmişken şunu farkettim ki; her şeyin fazlası gerçekten de zararmış. Hiç birşey olması gerektiğinden daha az ya da fazla olmamalıymış. Zaman zaman üzülür, kimi zaman da sevinçten havalara uçarız. Her ne yaşarsak yaşayalım, o olayın bize hissettirdiği birbirinden farklı duygular vardır. Şunu daha iyi anladım ki bizi biz yapan da bu duygularımızı yaşayış şeklimiz aslında. Etrafımda çeşit çeşit insan var ve kimi duygularını yaşarken abartıya kaçmayı seçerken kimi de duygularını kendi yarattıkları bir maskenin altında saklayıp kendilerini etrafındakilere güçlü bir bireymiş gibi göstermeyi seçiyor. Bu maskenin altında saklanmakla kendilerini her türlü duygusal incinmeye karşı koruma altına aldıklarına inanıyorlar. Fakat bu saklanışları, onları benim gözümde duygusuz bir robottan farksız bir konuma getirmiyor. Dahası bu tarz kişilerle bir aradayken kendimi her daim kısıtlanmış gibi hissetmekten kaçınamıyorum. O kişiler duygularını belli etmek istemedikleri için ben de aynısını yapmalıymışım gibi hissediyorum. Ve genellikle, kendi gözlemlerime göre, bu kişiler aslında içten içe daha fazla şey hissedenler oluyorlar. Bu da onların uzun vadede psikolojik sorunlar yaşamasına sebep oluyor. Kitapta olan da tam olarak bu duruma örnekti. Kadın üst sınıftan bir aileye mensuptu ve duygularını yaşamanın onu utanç verici bir pozisyona sokabileceğini zannediyordu. Ama aslında duygularını dolu dolu yaşamayı isteyen de biriydi. Ve sonuç hiç de iyi olmadı ve nihayetinde duygusal bir çöküş kaçınılmaz ve mutsuz son haline geldi. Kitabı okuduktan sonra kendi gözlemlediklerimin doğruluğu onaylanmış gibi hissettim ve bu onaylanma beni içten içe mutlu etti. Bir de duygularını göstermemeyi seçen insanların yanında, bu insanların tam tersi olanlar var ki onlar aslında ayrı bir araştırma konusu olabilirler benim gözümde. Pireyi deve yapanlardan bahsediyorum. Başlarına gelebilecek en ufak bir aksiliği dünyanın en acı verici tecrübesi olarak kabul ederler ve ona göre tepki verirler. Ya da en ufak bir başarılarında dünya onların etrafında dönüyormuş gibi bir ilgi beklerler etrafındakilerden. Durum her ne olursa olsun iki insan çeşidi de gerçekten vakit İdil Zeynep Yıldız 21602714 geçirmesi çok yorucu insanlar olmaktan kurtulamıyor. Yani en başta da belirttiğim gibi duygularımızı her daim yaşamaktan çekinmemeliyiz ve her kiminle olursa olsun paylaşım içerisinde olmalıyız. Ama bir orta yol varken neden bu yolu seçmeyelim ki? Bir İtalya Gezisi Sanatın, kültürün, müziğin, modanın, tasarımın, resmin ve mimarinin merkezi olan bir Akdeniz ülkesidir İtalya. Eminim ki giden gitmeyen herkes duymuştur İtalya hakkında bir şeyler. Hele bir de mimarlık gibi bir bölümde okuyorsanız İtalya'dan kaçmak imkansızdır adeta. Tüm Avrupa'nın mimarisine öncü olan tarzının yanında, fotoğraflardan görüldüğü kadarıyla herkesi kendine hayran bırakan bir ülke olmuştur bir yandan da. İşte bir yıl süren, içerik olarak İtalya'daki mimariyi de kapsayan mimarlık tarihini bitirmiş Bilkent Üniversitesi'nin ilk mimar adayları olarak bölümümüz geçtiğimiz dönemin şubat ayında İtalya'ya bir gezi planladıklarını belirtti ve haziran ayında gerçekleşecek olacak iki haftalık İtalya gezisi programı kapsamında gidilecek olan yerlerin şehir planlaması ve mimari açıdan inceleneceğini belirtti. Pasaport, vize işlemleri derken sabırsızlıkla beklediğimiz gezi tarihi gelmişti sonunda. Ankara'dan İstanbul'a, İstanbul'dan da gezimizin ilk durağı başkent Roma'ya doğru 3 Haziran 2014 salı günü yollara koyulduk. Henüz İtalya'ya varmadan da uçakta başlayan İtalyanca anonslar ve menüde sunulan İtalyan lezzetleri bana orada olduğumu hissettirmeye yetmişti. Yaklaşık olarak iki saat süren eğlenceli yolcuğun ardından Roma'ya vardık. Roma'nın kuruluşu milattan öncelere dayandığından şehir hakkındaki ilk izlenimlerim buraya tarihi doku ve yaşanmışlığın çok hakim olduğu. Tarihi eserler aynı zamanda şehir planının oluşturulmasında da dikkate alınmış. Roma'nın simgesi olan Kolezyum'un, ana yolları bağlayan bir kavşak noktası görevi görmesi bu duruma örnek olarak verilebiliriz. Meydan kültürüne sahip olması Roma'nın bir başka güzel özelliği oldu benim için. Sokakta yürürken her an her yerde bir meydanla karşılaşma ihtimalinin çok yüksek olduğu bu şehirde, meydanların insanların birlikte vakit geçirmeleri için birebir mekanların olduklarını söyleyebilirim. Piazza Novana, kalabalık ve her vakit hareketli bir atmosfere sahip olması yönünden Roma'da görülmesi gereken ünlü meydanlardan sadece biri. Tarihi yönden zengin bir şehre modern bir yapı nasıl tasarlanır sorusunun cevabı da Roma'da. Barok tarzı bir kilisenin tam karşında bulanan Ara Pacis Auguste müzesinin kiliseye bakan cephesi için daha sade bir tarz benimsenerek kilise ön plana çıkarılmaya çalışılmış olması, bir mimar adayı için böyle bir soruya cevap oldu. Roma'dan sonraki durağımız Rönesans'ın doğduğu şehir Floransa oldu. Fiume Arno nehrinin bir yanında eski şehir, karşına da yeni şehir konumlandırılmış. İki şehir arasındaki geçiş ise köprülerle sağlanmış. Sanatın ön planda olduğu Floransa'da, meydanlarda sokaklarda her yerde bir ressama da ya da bir müzisyene rastlamak mümkün. Burada vakit geçirmek için tercih ettiğimiz meydanlar eski şehirdeki David heykeli ile meşhur Piazza della Signoria ve yeni şehir taraflarındaki Piazza Santo Spirito oldu. Floransa'nın simgesi haline gelmiş olan Floransa Katedrali ile, sıcak havaya aldırış etmeden katedralin en tepesine çıkıp tüm Floransa'yı panoramik olarak inceleme fırsatını elde etmiş olduk. Roma ve Floransa ardından Venedik, İtalya'da ziyaret ettiğimiz üçüncü şehirdi. Kanallar şehri olmasının yanında, binalar arasındaki dar sokaklarıyla harita olmadan yol bulmak imkansıza yakın olduğundan labirent gibi bir şehir geldi Venedik bana. İtalya'nın olmazsa olmaz meydanlarından bir tanesi de Venedik'te olan Piazza San Marco. Sıralı kolonlar ile sınırlandırılarak oluşturulan meydanda, San Marco Bazilikası ve yüksekliği ile tüm ilgiyi üzerine çeken St. Mark'ın Çan Kulesi dikkatimi çeken diğer mimari öğeler oldu. Yarısından çoğunun bittiği gezimizde, gittiğimiz sondan bir önceki şehir Verona'ydı. Şehre daha çok orta çağ mimarisinin hakim olduğunu söylemek mümkün. Bir orta çağ eseri olan Castelvecchio Kalesi'nin içine tasarlanan modern bir müze, Verona'da incelediğimiz ilk yapı oldu. Bunun yanında, Verona'nın ünlü meydanlarından Piazza Bra ile hemen yakınında kültürel etkiniklerin gerçekleştiridiği Arena di Verona ziyareti, Verona'nın günlük hareketini incelemek açısından benim için önemli bir bölge oldu. Güneyden kuzeye doğru olan İtalya rotamızdaki son şehrimiz Milano oldu. Şehirde bisiklet yollarından drenaj kanallarına alt yapının çok iyi tasarlanmış olması dikkatimi çeken ilk nokta oldu. Hem modern hem tarihi yapıların yer aldığı Milano'da, şehir gotik tarzı bir kilise olan Duomo di Milano ve en eski alışveriş merkezlerinden biri olan Galleria Vittorio Emanuel II çevresine kurulmuş. Milano ile birlikte iki haftalık bir İtalya gezimizi tamamlamış olup, 15 Haziran 2014 Pazar günü Türkiye'ye dönüş için Milano havaalanında yerlerimizi aldık. Her bir gününün nasıl geçtiğini anlayamadığım bu gezi ile, bir yandan farklı bir kültürü daha yakından görme imkanını bulmuş, aynı zamanda da tüm meslek hayatım boyunca kullanabileceğim birçok yararlı bilgi edinmiş olduğumu söyleyebilirim. Cansu COŞKUN Aptal Bir Arı Zihnimin kurduğu bağlantılar bazen beni bile şaşırtıyor. Küçükken, anlamsız şekillerin içinde anlamlı şeyler görmenin şizofreni belirtisi olabileceğini okumuştum. Korkuyla karışık bir şekilde, düşüncelerimi normal kalıplara sokmaya çalıştığımı hatırlıyorum. O günler işe yaramış olacak ki, hâlâ delirmedim. Hâlâ herkesin gördüğü şeyleri görüyorum ve bunu bir nişan gibi, göğsümde gururlu bir şekilde taşıyorum. Hem de bunun beni ne kadar aciz hale getirdiğini bilmeden. Düşünceyi yönlendirmek, politikacıların, palyaçoların ve din adamlarının yapmayı en iyi bildikleri şey. Gözlerimizin tek gördüğü, beyaz bir perdede oynanan Hacivat ve Karagöz oyunu iken, arkasında yaşanan gerçekler. Bakmayın bu durumdan hoşnut değilmiş gibi konuştuğuma. Dünyadaki bütün kötülüğü, acımasızlığı ve adaletsizliği görebilseydim, bu satırları size Bakırköy’den yazıyor olurdum. Hem zaten, beni ayaklarımdan tutup bu dünyaya bağlayan perdem ile çok mutluyum. Bir kere memur çocuğuyum ben. Öyle uçarı hayaller, örümcek bacaklı filler, kaplan yiyen Japon balıkları, bunlar benim SGK’lı zihnime uygun değiller. Peki ya Dali? Acaba o da çocukken, deli olmaktan korkup da gözlerine bu perdeyi çekmiş miydi? Yedi milyarlık bir sürüye uyma uğruna, kendisinden vazgeçmiş miydi? Cevabı belli olan sorularla, sizi daha fazla sıkmak istemiyorum. Şimdi gelelim bir arıya. Evet yanlış duymadınız, bir arı. Hem de durmadan, bir narın etrafında uçan bir arı. Bir sebepten, bir başına kalmış. Bir başınayken ise ona anlamlı gelen bir şeyin etrafında dönerken bulmuş kendini -hâlihazırda yeterince “bir” dediğimi düşünüyorum-. Evet bu arı benim, ve hâlâ merak ediyorsanız Salvador Dali’nin Dream Caused by the Flight of a Bee around a Pomegranate a Second Before Awakening tablosundan bahsediyorum. Telaffuzu zahmetli olsa da asıl zaman alan şey onu sindirmeye çalışmak. Nerede kalmıştım? Nar etrafında uçan o arı, çevresinde olup biten tüm bu hengâmeden bir haber. Onun dünyası, kendisi kadar tanelerden oluşan kocaman bir nardan ibaret. Öyle büyülenmiş ki narın büyüklüğüne, onun sadece küçük bir detay olabileceği aklına dahi gelmiyor. Koca bir hengâmenin içinde, kendi bilinçsizliğinden bir haber. Peki bilinçsizliği fark edip ifade etmek bu kadar kolayken bilincin sınırlarını çizmek neden bu kadar zor? Bunu düşünürken âdeta eziliyorum. Bu ezilmenin ironik sebebi ise, zihnimin hafifliği. Üstüme gelmeyin! Ben basit bir arıyım sadece. Bildiğim şeyleri saymak kolay, aynı makarnadan kolye yapmak gibi. İpin ucuna taktıklarım, birer birer sıraya giriyor. Asıl problem bilmediklerim. Yani bu yapbozun öbür tarafı. Yani hayatım, tamamladığını sandığım bu yapboz. Bir bütün olduğunu sandığım ve birleştirmekten gurur duyduğum bu yapboz. Ya bu yapboz onun haricindeki her şeyden oluşan koca bir yapbozun, bulabildiğim tek bir parçası ise? Karanlık bir zeminin üzerinde, çaresizce geriye kalan parçalarını bekliyorsa. Onu birleştirmesi gereken zihni hafif mahlukat ise, tamamladığını sandığı yapbozu bırakıp bir nar etrafında süzülüyorsa. İşte yine eziliyorum. Bilmediklerimi, bilememenin çaresizliği. Size ne olduğumu anlatabilirim, ama ne olmadığımı anlatamıyorum işte. Aslında ben, hep bunu yapıyorum. Dali’yi kıskanıp kendime deli değilim derken bile, olduğum şeyi, yani deli olmamayı anlatıyorum. Sadede gelmek gerekirse ben, yani bu küçük arı. Rüzgârda savrulurken gördüğü narlara anlam yükleyen ve buna da yaşam adını veren ben. Lanetlenmiş bir şekilde, bu dünyada sürükleniyorum. Ya var olmayan mutlak bilginin hayaliyle yavaşça söneceğim, ya da bunun varlığından haberdar olup da onu elde edemeyişimin acizliği ile yanacağım. Sonum iki türlü de dalgalı sular gibi görünüyor. Peki her şey bu kadar anlamsız ise, neden hâlâ buradayım? Belki de süslü anlatımlarla bezediğim bu anlamsızlık, aslında aradığım anlamın ta kendisidir. Eğer bu dünyayı ve bu narı gören tek şey ben isem. Dahası bir ömür boyu, bunları gördüğünden emin olabileceğim tek kişi ben isem. Ben hariç her şey bir illüzyon ise. Akıllı biri yokken, bir delinin de olamayacağını bilerek deliliğe süzülüyorsam. Tüm bu anlamsızlık içinde, anlamlı tek şey ben isem. İşte buna değer! Beyaz perde, arkasındaki tablo ve belki daha da öteleri. Evet belki tamamlayamayacağım yapbozlarla uğraşıyorum, ama yapabileceğim tek ve yegâne şey de bu değil mi zaten? Uçmak, sadece uçmak. Kendi egomdan sıyrılmaya çalışırken narını tanrısallaştırmadan, sadece uçmak. Çünkü ben bir arıyım. Güneşe uçamayan kanatlarıma kızıp uçmayı bırakırsam, aptal bir arı olurum. Her bir nar, her bir çam ağacı, güneşten uzak bir şekilde, benim yanlarından süzülüp geçmemi bekliyor. Daha önce de söylediğim gibi, ben bir arıyım. Şimdi benim için uçma zamanı, çünkü üstüne bir de aptal olmaya hiç niyetim yok! İlhami Can Parlakdemir Kaynakça Dali, Salvador. Dream Caused by the Flight of a Bee around a Pomegranate a Second Before Awakening.1944. Yağlıboya. Thyssen-Bornemisza Müzesi. Madrid. Trenle Avrupa Günlükleri 1 Annem bana hamileyken yaşadığımız şehirden başka bir yerde çalışıyormuş. Bu nedenle bütün hamileliği yollarda geçmiş. Bundan mıdır bilmem çocukluğumdan bu yana her zaman gezi tutkunu biri oldum. İster evimden birkaç 100 metre uzaklıkta bir yere gideyim ister dünyanın öbür ucu olsun fark etmez benim için, yeter ki yeni yerler göreyim yeni insanlar tanıyayım. Bu yaz, bu gezi tutkumu Avrupa ile taçlandırdım. Benimle birlikte iki gezi tutkunu arkadaşım çocukluk hayallerimizi gerçekleştirmek üzere yola çıktık. Sırtımızda sırt çantası yemediğimiz bir yöresel yemek, gezmediğimiz ilginç bir yer ve hatta okumadığımız bir küçük duvar yazısı bile kalmadı. İstanbul’dan başlayan üç saatlik uçak yolculuğunun ardından ineceğimiz yer geçmişte onlarca filmde izlediğimiz, herkesin kendi içerisinde ufak da olsa bir parçasının görmek istediği, hayalleri süsleyen Venedik’ti. Heyecanla sonunu beklediğimiz bu uçak yolculuğunun son 10 dakikası, güneşin altında parıldayan Adriyatik’le buluştuğu yerlerde renk değiştiren kanallar ve eski ihtişamını hala kaybetmemiş renkli evleri görmemizin etkisiyle yüzümüzde kocaman bir gülümsemeyle indirdi bizi uçaktan. Eski şehre vardığımızda (içinde kanalların olduğu bu bölüme eski şehir deniyormuş) güneş iyice kendini göstermeye başlamıştı. Sanki tüm İtalya bize hoş geldin diyor ve sokakları, kanalları ışığa boğuyordu. İlk günümüzü Venedik’in küçük adalarında geçirdik. Vaporettolarla ulaşımı sağladığımız bu adalar şirin mi şirin turistik birer cennet olmuş. İkinci gün gök delinmiş gibi yağmur yağsa ve biz çok fazla gezememiş olsak da her köşe başında gördüğümüz İtalyan trattoriaları (bizim sokak lokantalarının İtalyan hali) ve diğer bir yanda içlerinde yakışıklı İtalyan erkekleri ile ünlü gondolları görünce Venedik unutulmaz bir yer olarak hatıralarımızda kaldı. Venedik’te ikinci günümüzde, yağmurun ardından gondolları izlerken ve dantel müzesi girişinde (sarı poşet giymiş olan) ben ve Melis. İle kez trene binerken… (solda) Mert, (ortada)İpek-ben, (sağda)Melis. Yeni durağımızı gördüğümüzde Venedik aklımızdan uçup gitmişti bile. Çoğu kişinin ismini bile duymadığı bir yer olmasına karşın, bizim İtalya’daki açık ara favorimiz olan bu şirin küçük İtalyan köylerinden oluşan bir bölge: La Spezia! Yol üstünde karşılaştığımız bu yer, Interrail’ın bize en güzel sürprizi oldu. Tren yolu, La Spezia girişine kadar vadi içerisinden gidiyor, rayların denizle buluştuğu yerde de falezlerin üzerinde rengârenk evlerin uzandığı, lacivert deniz ile İtalya’nın gökkuşağı renklerinin buluştuğu köylerden ilkini görüyorsunuz; Monterosso. Önce şaşırıyor, nasıl böyle bir yer olabilir, ben o kartpostallarda gördüğüm yere mi geldim diyorsunuz ve hemen sonrasında trenin durduğu ilk durakta aşağı atlayıveriyorsunuz. Yani biz böyle yaptık en azından. Bütün günümüzü o mevkide bulunan beş ayrı köye giderek denize girerek ve bulduğumuz en güzel İtalyan yemeklerini yiyerek geçirdik. Akşam olduğunda yine gözümüz arkada kalarak başkente doğru yola çıktık… La Spezia’da mükemmel bir günün ardından... Roma… Aşıklar kenti. Sabaha Roma’da gözümüzü açtık. Herkesin görmek istediği farklı birçok yer vardı, Colloseum, Trevi Çeşmesi… Üzülerek söylüyorum ki bu yapıların çoğunu restorasyonlardan dolayı göremedik. Fakat şehir o kadar güzel ve etkileyiciydi ki orada bulunduğumuz süre boyunca buna üzülemedik bile. Etrafımızda devamlı gördüğümüz Vespa’lar, rahatlığından ödün vermeyen, şık giyimli ve inanılmaz güler yüzlü insanlarla dolu bu şehir, bir başkentten çok ufak bir kasabayı anımsattı bize hep. “İşte ben burada yaşayabilirim.” diyerek gezdik bütün şehri. Bütün yolları Arnavut kaldırımlı, tarihi yapısı hiç bozulmadan kalabilmiş, gündüzün ayrı gecenin ayrı güzel olduğu bir şehir olarak kaldı hafızamızda. Dolu dolu üç günümüzü Roma’da geçirip İtalya’nın şık ve biraz da züppe şehrine geçtik, Floransa. Roma’da Vespa aşkı başkadır. Veni, vidi, vici. (Gezdim, gördüm, yendim.) Roma’da son gün. Roma’nın yağmurlu geceleri. Büyük umutlarla gidip de hayal kırıklığına uğradığımız tek yer Floransa oldu. Neden beklentimizin yüksek olduğunu bilmiyorum fakat bizi hayal kırıklığına uğratan şeyin insanları olduğunu kesinlikle söyleyebilirim. Son model araçların bulunduğu, en ünlü markaların giyildiği bu şehirde yaşasaydım belki ben de öyle olabilirdim fakat bulunduğumuz koşullarda bize üstten bakan insanlarla dolu bu şehirde gezmek bizi mutlu etmedi. Fakat Floransa’yla bir güzel anım var ki paylaşmadan geçemeyeceğim. Bazı geceler tren saatlerindeki sıkıntılar nedeniyle tren garlarında uyumak zorunda kaldık. Bu gecelerden biri de Floransa’ya denk geldi. Çoğu yerin aksine burada üzeri çimlerle kaplı, etrafından yüksekte, rahatça uyayabileceğimiz bir yer bulduk. Matlarımızı serdik ve etrafımızdaki insanları seyrederken uyuyakaldık. Birkaç saat sonra yanımda yatan arkadaşım “İpek bir ses geliyor duyuyor musun?” diyemeden etrafımızdaki fıskiyeler çalışmaya başladı. Sırılsıklam eşyalarımızı toplamaya ve kahkahalar eşliğinde sırtımızda çantalarımız etrafta koşuşturmaya başladık. Tren geldiğinde hala kurumaya çalışıyor bir yandan da bize bakanlara aldırmadan hala gülüyorduk. Floransa’nın ünlü köprüsü Ponte Vecchio. Uyku tutmadı bir Pisa Kulesi’ne bakalım dedik. Floransa, İtalya’daki son durağımızdı, oradan Güney Fransa’da birkaç küçük şehir gezdik. Güney Fransa yani Fransız Rivierası insanı huzurla dolduran, kendinizi romantik bir filmde başrol oyuncusuymuş gibi hissetmenize yol açan bir bölge. Dünya çapında ünlü birçok insanın yazlık konutlarının bulunduğu masmavi deniziyle bize La Spezia’yı anımsatan Riviera gezi boyunca belki de en sevdiğim bölge oldu. Nice üniversite öğrencileriyle, Monaco-Monte Carlo kumarhaneleriyle, Marsilya da rehavetiyle ünlüymüş. Nice, Riviera’daki ilk durağımızdı. Türkiye’de bulamayacağımız upuzun bir organik pazar karşıladı bizi. Pazardaki ürünler ülkemizi aratsa da hakkını vermek gerek çok güzeldi. Denizin namını duyduğumuz için birkaç saatimizi denize ayırdık ve geceyi Monaco’da geçirmek üzere trene atladık yine. Monaco gerçekten ufacık bir yer. Bir de bir şenliğe denk gelince Monaco, ışıltılı rengârenk bir hayal gibi geçti önümüzden. Böyle olunca bütün geceyi lunapark gibi bir yerde oyunlar oynayan büyüklü küçüklü insanların arasında geçirdik. Marsilya’ya gittiğimiz gün pazardı ve her yer kapalıydı. Deniz kenarında yürüyüş ve yöresel yemeklere ayırdığımız güzel bir günün ardından gezimizin ilk kısmını bitirmiş olduk. Bunun verdiği heyecanla ve aynı zamanda bizim şehrimiz İzmir’e benzeyen güzel ve sıcak Güney Avrupa ülkelerini bir kalp burukluğuyla bırakıp görülmeyi ve gezilmeyi bekleyen bizim için çok farklı, yemekleri ve kültürüyle ayrıca etkileyici olan Kuzey Avrupa ülkelerine doğru yelken açtık. Fazla söze gerek yok; Nice... Garda uyuduğumuz bir başka gece… Nur İpek Gülseren Ekim 2014 BİR TÜRLÜ ESKİMİYOR PRANGALAR Evimize alacağımız tabloyu seçerken, birine bakıp ne kadar güzel olduğunu düşündüğümüzde bu değerlendirmeleri bize yaptıran beğenilerimizdir. Peki, beğenilerimizi neler belirler? Haftanın en az beş gününü kendimize seçtiğimiz işi yaparak, kalan iki gününü de sahip olduğumuz bu işle ilgili düşünüp kaygılanarak geçirmemizin temelinde ne vardır? Bazı uğraşlara sahip olmak elbette güzel ve gereklidir. Ancak kendimize çizdiğimiz çizgiler keskin sınırlara dönüşürse ve dışına çıkamamaya başlarsak, aslında sahip olmamız gereken, özgün zevklerimiz ve günlük hayatımızı oluşturan daha birçok unsur, bizi kısıtlayan gerçekler olmaya başlar. Öyle ki, bazen en ideal bakış açısını yakalayabilmemiz, bizi kısıtlayan gerçekleri aşabilmiş olmamızla alakalıdır. İranlı filozof ve sosyolog Ali Şeriati’ye göre insanı kısıtlayan dört unsur vardır. Bunlar kısaca doğa, tarih, toplum ve insanın kendisi. Bana kalırsa yararlanma yönünden yani bizi, hayata belli bir noktadan başlatması ve geliştirilebilecek bir temel vermesi açısından bu unsurlar gereklidir. Her insanın “ilk insan” olmamasının nedeni bu unsurlarla taşınan öğrenilmiş ve tecrübe edilmiş değerler. Diğer yandan algımızı, seçeneklerimizi ve cesaret edebilme kapasitemizi kısıtlayan da bu sayılı dört baz olabilir. Bir konu veya kavramı bir ya da birkaç kademe ilerletebilen insanlar, bu konu veya kavramlara tarih boyunca bakılmış olan çizgiden biraz olsun kayabilmiş ve birikmişin üstüne bir şeyler ekleyebilen insanlar. Çünkü gelişme, birikim dışında özgünlük de gerektirir. Toplumun etkisine gelince, belki de en tehlikeli düğüm haline gelebilecek olan etken toplumdur. Belli bir düzenin sürmesi için kaçınılmaz olan toplumsal öğretiler bazen çok acımasız şekillere bürünebilir. İlk anda