okşamasını bekledim, denizin kokusunu içime çektim. Ve o zaman anladım ben İstanbul'a aşık olmuştum; dayım gibi. Dayım bana İstanbul'u hatırlatıyordu o yüzdendi içimdeki hüzün, onunla beraber İstanbul'u da kaybettiğimi sanmıştım. Ah İstanbul, o günden sonra ondan hiç uzun süre ayrı kalamadım. Hep boş vakitlerimde soluğu İstanbul'da aldım. Neredeyse beş sene geçti üzerinden, ben halâ İstanbul'u keşfediyorum; el değmemiş bütün hazinelerini. Arada bir Üsküdar'a yolum düşüyor. Dayımın evine bakıyorum yeniden perdeler çekilmiş başkaları yaşıyor orada, mutfağın penceresinden gün batımında Kız Kulesi'ni izliyorlar, her gün gemide yaşıyorlar, yokuşun aşağısında, bizim dondurmacı... Kapanmış; tabelası sökülmüş, kepenkler indirilmiş. Hemen çevre esnafa sordum. Bizim dondurmacı Yaşar Usta da rahmetli olmuş. Oğlu da dükkanı satışa çıkarmış. İnsan üzülüyor tabii bütün anıları demir kepenkler altında eziliyor. Ama olsun kendime söz verdim, dayımın evini de Yaşar Usta'nın dükkanını da ileride satın alacağım. Çünkü İstanbul'u bana değerli kılan hiçbir şeyi geride bırakmak istemiyorum. Belki ben de bir gün baba veya dayı olacağım. Çocuklarıma, yeğenlerime ve belki torunlarıma İstanbul'un her yerini ben gezdireceğim, anılarımı birlikte yaşayacağız ve benim İstanbul aşkımı onlara miras bırakacağım. Seray Yıldırım 21202614 TÜRK102-15 SHAKESPEARE ZORDA Ankara Devlet Tiyatrosu geçtiğimiz ay AKÜN sahnesinde iddialı bir oyunla perdelerini açtı. Oyuncular, biletleri günler öncesinden biten Shakespeare Zorda isimli tiyatro oyununu sergilediler. Shakespeare Zorda’yı diğer tiyatro oyunlarından ayıran en büyük özellik, müzikal tadında olmasıydı. Çünkü oyun sık sık oyuncuların çaldığı ya da söylediği müziklerle bölünüyordu. Oyundan kısaca bahsetmek gerekirse 17. yüzyıl başlarında İngiliz tiyatrosu özellikle Shakespeare’in yazdığı eserlerle altın çağını yaşıyordu. Ancak; Shakespeare yeni oyunu II. Richard’ın sergilenmesi sırasında; hem kendi tiyatrosunda çalışanlarla hem de Kraliçe Elizabeth’in yardımcısı Lord Essex ile mücadele etmek zorunda kalmıştı. Oyun boyunca Shakespeare’in bu olup bitenlere karşı nasıl göğüs gerdiğine tanık oluyoruz. Benim için tiyatronun en etkileyici kısmını o dönemde yaşayan kadınların toplumdaki yeri oluşturuyordu. Shakespeare’in kendi tiyatrosunda karşılaştığı en önemli zorluklardan birisi de, sahneye çıkıp oyuncu olmak isteyen kız kardeşiyle girdiği kıyasıya mücadeledir. O dönemde kadınların sahneye çıkmasına izin verilmediği için kadın roller erkek oyuncular tarafından canlandırılıyordu. Shakespeare’in kız kardeşi Judith de erkek olarak sahneye çıkıyor ve bu tutkusunu devam ettiriyordu. Kadınlar o dönemde ülkeyi yönetebiliyorlar, ama birçok mesleği yapamadıkları gibi sahneye de çıkamıyorlardı. Hatta bundan daha ilginç olanı ülkeyi yöneten, iktidarı elinde bulunduran bir kadın hükümdarın bile, bu sonucu değiştirecek kararları vermekten kaçınmasıdır. Onun gücü bile var olan sistemin geleneksel yapısını değiştirmeye yetmiyordu. Kraliçe Elizabeth’in bir gün tiyatroya yaptığı ziyaret sırasında genç Judith bu durumu kraliçeye soruyor, Kraliçenin verdiği cevap ise benim için oyunun en etkileyici kısımlarından birisiydi. Çünkü Kraliçe Elizabeth Judith’e kraliçe olmasına rağmen onun bile değiştiremeyeceği bazı kuralların olduğunu, toplumun geleneksel yapısını değiştirecek önemli kararları tek başına almasının mümkün olmadığını çünkü mevcut durumun yani muhafazakâr yapının değişmesini istemeyenlerin kendisine karşı çıktığını söylüyordu. Bugün hala baktığımızda kadınlar toplumdan dışlanıyorlar. Dünyanın birçok yerinde kadınlar ikinci sınıf insan muamelesi görürken, sosyal hayata katılmaları engelleniyor. Bu bazen geleneksel yapı, örf ve adetlerden kaynaklanırken, bazen de dini bağnazlıklar sebebiyle ortaya çıkıyor. Özellikle az gelişmiş ve geri kalmış ülkelerde kadınlara yönelik baskıcı ve ayrımcı yaklaşımlar onların toplumsal hayata katılmasını engelliyor. Kısır döngüyü kırabilen az sayıdaki kadın ise, meslek hayatları boyunca bu kez erkek egemen bir yapıyla mücadele etmek zorunda kalıyor. Mesleğinde başarılı olabilmesi için üst düzey eğitim ve donanım çok daha fazla öne çıkıyor. Günümüzde kadınlar pek çok alanda yüzyıllardır süren mücadele sonucu elde ettikleri kazanımları koruyabilmenin çabası içerisindedir. Hala toplumsal ön yargılar varlığını sürdürmeye devam ediyor. Buna karşın kadınların el attıkları işlerin nitelikleri değişiyor. Birçok başarılı örnek ortaya çıkıyor. Günümüzde her meslekte kadınlar çalışma hayatının içerisine girerek, toplumda hak ettikleri değeri kazanma yolunda çaba sergiliyorlar. Devlet yönetiminde sorumluluk mevkiinde yer alan kadınların hem cinslerinin haklarını korumak ve geliştirmek konusunda bin bir güçlükle karşılaştıkları biliniyor. Geçmişte Elizabeht’in bile değiştirme gücünün olmadığı, geleneksel yapının ağır bastığı konularda kadın siyasetçi ve yöneticilerde aynı zorlukları yaşamaya devam ediyor. Çağımızda kadınlar erkeklerle aynı haklara sahiplermiş gibi gözükseler de aslında değiller, erkek hegemonyası geçmişten günümüze etkisini hiç azaltmadan sürdürmeye devam ediyor. Bütün bu olanları ilginç kılan ise tıpkı o devirde olduğu gibi, bugün hala devletin üst makamında bulunan kadınların mevcut durumu değiştirmek istemeleri, ancak bunu değiştirmeye güçlerinin yetmemesidir. İnsanlık var oldukça geleneksel yapıları değiştirme mücadelesi hız kesmeden devam edecektir. OSMAN AKGÜN HAYATIN FARKLI YÜZLERİ Yolda yürürken hiçbir sebep yokken düştüğünüz oldu mu? Ya da “bana yalan söylemez” dediğiniz fakat her söylediği yalan olan bir arkadaşınız? Hayat öyle ilginç bir şey ki söylediklerimin olması olmamasından daha yüksek bir ihtimal. Peki, hayatta bu şekilde hiçbir şey kesin değilken geleceğimizle ilgili plan yapmak ne kadar doğru? Çok çalışmamız ileride gerçekten çok başarılı biri olacağımız anlamına mı gelir ya da birbirine âşık bir çift olmamız hiç ayrılmayacağınızın garantisini verebilir mi? Bu soruların cevabını verebilmek aslında çok zor. Fakat bu soruların cevabına çok yaklaşmak için önce hayatın ne olduğunu anlamak gerekir. Hayat zincirlerimizi elinde tutan bir gardiyan gibidir. Yaptığımız planların zamanında gerçekleşmesi hepimizin sandığının aksine bize bağlı değildir. Nafer Ermiş Hayat Böyle Bir Şey kitabında bu konuya yazdığı çok güzel satırlarla değinmiş: ‘’ …O senin istediklerini senin istediğin zamanda değil, kendi istediği zamanda verir. Hayat böyle bir şey.’’ Bu ne demek şimdi diyebilirsiniz kendi kendinize. Örneğin bir arkadaşınızla 13.00’a buluşma ayarladığınızı düşünün. Sizin için her şey yolunda gibi görünse de eğer hayat istemezse bu buluşmaya geç kalırsınız. Öyle ki inerken merdivenler düşebilirsiniz ya da anahtarınızı kaybedip onu bulmaya zaman harcayabilirsiniz. Bütün bunlar sizin planladığınız saate geç kalmanıza sebep olur. Çünkü geç kalmanızı hayat istemiştir ve ona uymaktan başka şansınız yoktur. Hayat oyun oynamayı seven bir çocuk gibidir. Bazen bu oyunda bizi üzer bazense sevindirir. Hayatımızda her şeyin düzene girdiğini, her şeyin artık çok iyi olacağını düşündüğümüz anda bize öyle bir oyun oynayıverir ki kurduğumuz düzeni temelden çökertir. Bunu nasıl yapar afacan çocuğumuz? Karşımıza aniden birini çıkarır. Bizi bu kişiye yavaş yavaş öyle bir alıştırır ki farkında olmayız. Daha sonra üzerimizden oyunlar oynar. Bizi bir gün üzer bir gün mutlu eder. Bu oyun çocuğumuzun canı sıkılana kadar devam eder. Canı sıkılınca son darbeyi vurur ve bu kişiyi hayatımızdan çıkarır. Bu bizi öyle bir his içine sokar ki artık yaşamıyormuş gibi hissederiz. Kısacası Nafer Ermiş’in Hayat Böyle Bir Şey kitabında dediği gibi son sözü hayat söyler. Hayat çabuk kırılan ve kırıldığında da dışarıya alevler saçan bir ejderha gibidir. Onu kırmak çok kolaydır. Bir kere kırıldığında da kinci tarafı hemen ortaya çıkar. Önce saçtığı alevlerle hayatımızı yakıp yıkar. Daha sonra hayatımıza katmaya çalıştığımız her kişiyi bizden uzaklaştırır. Bütün bunları öyle sinsice öyle bir kinle yapar ki hayattan hiç zevk almamaya başlarız. Çünkü hayatla bundan sonra yıldızlarımızın barışması imkânsızdır. Peki, bu canavar her zaman bu kadar acımasız mıdır? Tabii ki de hayır. Eğer ona uygun bir şekilde yaşarsak mutlu olmamıza izin verir. Hatta bizi dünyanın en mutlu insanı bile yapabilir. Fakat tabii ki de her şey onun elindedir. Çünkü Nafer Ermiş’in kitabında dediği gibi hayatı biz yapmayız, ona maruz kalırız. Hayat aynı zamanda bir yarış pistidir. Bu yarış pistinde çakıl taşlarıyla dolu yollar da vardır asfalt yollar da. Aynı zamanda bu yarış pisti istediği zaman kasis koyar yola istediği zaman çukur. Sandığın(m)ızdan daha akıllı anlayacağınız bu pist. Bu pist, yarışı kimin kazanmasını isterse onun kazanmasını sağlar. Bu demek değil ki yarışmanın hiçbir anlamı yok. Eğer yarışmazsak kazanmak için olan ihtimalimiz de ortadan kaybolur. Önemli olan yapabildiğimizin en iyisi yapmak, engelleri olabildiğince aşmaya çalışmak. Sonrası ne yazık ki yine hayata bağlı. Ama emin olun ki hayat o kadar adaletsiz değil. Hiçbir zaman boşa çalışmamıza izin vermez ve çalışmalarımızın karşılığını bir şekilde verir. Hayatı tanımlamak kısa bir yazıyla çok zor. Onu tanımlamak için bir odayı dolduracak kadar ansiklopediye sığacak kelimelere ihtiyacımız var. Çünkü hayat herkese farklı davranıyor. Kimimiz hayatı âşık olduğu kişiyle tanımlıyor, kimimiz başarılı olduğu işlerle, kimimiz ise kaybettikleriyle. En iyisi biz kendi hayatımızı olabildiğince mutlu yaşamaya çalışalım ve hayatla iyi birer arkadaş olarak kalalım. Çünkü hayat her şeye rağmen yaşamaya değerdir. İlhan Cem Mirzaoğlu ZORLU BİR YOLCULUK Yıldız Savaşları’nın yedinci bölümü kısa bir süre önce vizyona girdi ve gösterimde kaldığı sürede birçok hasılat rekoru kırdı. Sosyal medyada, ürün pazarlamada, insanların günlük konuşmalarında büyük bir yer kapladı. Bugüne kadar da insanların filmin etkisinden kurtulduğunu söyleyemeyiz. J. J. Abrams’ın eseri olan müthiş bir sinematografi ve George Lucas’ın benzersiz senaryosuyla bu yapım, filmde oynayan aktörleri bile ilk izleyişlerinde hayret buhranı ve gözyaşları içinde bıraktı. İnsanların akıllarında uzun süre kalacağını tahmin etmek kolay, fakt asıl soru kimin kalacağı. Asıl karakterlerimiz Finn ve Rey seyircilerin gönlünü kazandı fakat görünen o ki filmdeki asıl davasını savunan kötü adamımız Kylo Ren’i Kaliforniyalı bir blog yazarı olan Darth Hound’dan başkası pek düşüncelerinde misafir etmemiş. İyilerin önüne bir yol açılırken kötüler bu yolu kesmeye çalışırlar, bu yüzden kötüdürler. Fakat olaylara diğer taraftan bakmak, işte bu müthiş bir gözlem ve empati yeteneği gerektirir. Darth Hound, yazarımız blogunda Kylo’nun zayıflıklarını, güçlü taraflarını ve onu bugüne kadar gördüğümüz en etkileyici ve seyirciyi sorgulamaya yönlendiren Sith Lordu yapan eşsizliğini yazmış. Bu eşsizliği benim de gözüme çarpmıştı. Sormuştum kendime acaba bir insan içindeki aydınlık ve karanlığın savaşını bitiremiyorsa çevresindeki savaşı nasıl bitirebilir? Kylo’nun nihai amacı evrene düzen getirmek ve bunu güç ve zorbalıkla yapmaya çalışıyor. Fakat içindeki zorbalığa karşı gelemiyor. Tam bunları düşünürken aslında günümüzün insanlarının da içinde devam eden savaşın varlığını düşündüm. Herkes hayatında huzuru arıyor fakat çevrede huzur ararken içerideki huzuru korumayı unutuyor. Sürekli bir savaş vardır içimizde. Vicdanımız ve açgözlülüğümüz arasında. Bu ikisi arasında bir denge lazımdır ki iç huzurumuz korunabilsin. İçimizdeki aydınlık taraf bize vermeyi öğütler. Fakat karanlık tarafın alma dürtüsünü bastırırsak kendi kişiliğimizden ödün vermiş oluruz. Tam tersinde, yani karanlık tarafı dinlersek, açgözlülüğümüz ve bencilliğimiz bizi çevremizden uzaklaştırır. İki türlü de kaybeden insanın ta kendisi olur. Sadece dengeyi kurabildiğinde huzuru bulur insan. Düzenden yoksun, bir tarafa düşmüş insanlar, mutlu olamazlar. Başkalarına yardım ederken kendi zevklerini de tatmin etmeli insan. İnsani değerlerimizi kaybetmememiz için dünyanın sadece iyi olaylar değil, yıkım ve hüzün üzerine de kurulduğunu unutmamak lazım. Her insan mutluluğu arar. Kaçırdıkları ise onları hayatta tutanın aslında mutluluğa ulaşmak için verdiği mücadele olmasıdır. İnsan amaçsız yaşayamaz. Bir amacın varlığı için ise önde engellerin varlığı gereklidir. Kötülük olmadan iyilik var olamaz. İnsan, akli sağlığını korumak içn mücadele etmelidir. Aksi takdirde dengesi bozulur. Boston Social Studies tarafından 2013’te yapılan bir araştırmada, alzheimer hastalarının %76 sının hayatlarını refah ve kargaşadan uzak geçiren insanlalar olduğunu saptandı. Öte yandan, hayatlarında sürekli zorluklarla yaşayan insanlar emeklilik dönemlerini daha mutlu geçirdiklerini, bu duygularını ise genel olarak hayatı alt etmenin verdiği tatminiyete borçlu olduklarını belirtmiş. Şimdi, gerçek hayatımızda droidler, klonlar ve ışın kılıçları olmayabilir. Fakat George Lucas’ın Kylo Ren üzerinden bize aktarmaya çalıştığı düşünceler günlük hayata uyarlanamaz diye bir kural da yok. Kylo Ren, gücünü atalarından gelen hem aydınlık, hem karanlık taraftan alıyor. İçindeki dengeyi arıyor. Hükmetmek istiyor fakat henüz kendine hükmedemiyor. Kylo her günkü hayatımızdaki Ahmet, Mehmet olabilir. Hırslı insanlar, büyük planları olanlar yapmanız gerekenler zorlayıcı değil, dengenizi bulun, etrafınızla barışın. Öfkenizin sizi kötü yerlere taşımasına, rahatlığınızın ise gereksiz ve zaman zaman zarar verici bir rehavete kaptırmasına izin vermeyin. Unutmayın, herkesin nihai amacı dengedir. Sadece bunu anlayanlar ve anlayacak olanlar vardır. Bulutlar ağlamasa yeşillikler nasıl güler? -Mevlana Celaleddin Rumi KAYNAKÇA -MILLER, Chris , Kylo Ren: A Villain’s Journey, STAR WARS REPORT, 29.01.2016 .internet blogu. 01.01.2016 http://www.starwarsreport.com/2016/01/29/analysis-of-the-force-awakens-kylo-ren-a-villains-journey/ -http://www.ozdeyis.net/bulutlar-aglamasa-yesillikler-nasil-guler-mevlana/ Orkun Batuhan YILDIZ Ecdadın İzinden: Viyana “Şimdi veya Hiç” sloganı Viyana için bir slogan. Çoğu kişi gibi ben de Viyana’yı okuduğum kitaplardan ve izlediğim filmlerden tanıdım. Gözlemlerimin gerçek olup olmadığını öğrenmek için en yakın arkadaşımla özel bir tur acentasına başvurup biletlerimizi aldık. Geriye heyecanla beklememiz kaldı. Uçuş günü gelip çattığında heyecandan ölmek üzereydik. Pasaportumuzda çıkan FETÖ/PDY kaynaklı sıkıntıları çözdükten sonra nihayet uçağımıza bindik. Bir haftalık tatilimiz, son günün bize sunduğu ufak bir sürprizle beraber çok keyifli geçti. (Schönbrunn Sarayı) Viyana’ya adım attığımızda heyecanım azalmaya başladı. Gözüme ilk çarpan şey bizdeki ihtişamlı binaların olmamasıydı. Eski ve bakımsız binaların önünden bizim tali yollardan daha kalitesiz bir anayoldan geçtikten sonra şehir merkezine ulaştık. Şehir merkezi nezih, güvenli bir yer ve her taraf buram buram tarih kokuyor. Her yerde atlar, faytonlar var. Caddede yürürken klasik müzik karşılıyor insanı. Müziğin melodisi kulaklarımızın pasını silerken, Schönbrunn Sarayına doğru yola çıktık. Schönbrunn Sarayı hakkında daha önce okuduğum kitaplardan bir şeyler bildiğim için rehberi dinlemeyerek sevdiğim müziği kulağıma takıp gezmeye devam ettim. Yemyeşil ormanın içinden geçerkenki temiz havayı solumak benim için büyük bir keyif oldu. Ortasından geçen çeşme ise saraya ayrı bir hava katmış. Buradan geçerken aklıma canım memleketim Amasya geldi. Onun da ortasından ırmak geçmesi münasebetiyle bu sarayla benzerlik gösteriyor. Tam memleketimi ne kadar özlediğimi düşünürken görevlilerden biri nereden geldiğimizi sordu ve aldığı cevap karşısında yüzünü ekşitti. Evet, bu sarayla sınırlı olmamak üzere Türkler pek sevilmiyor bu şehirde. Nedeni de gayet basit. Zamanında buranın surlarına dayanıp şehirlerini fethetmeye çok yaklaşmamız. Asırlar boyu devam eden nefretleri yerli halkın gözlerinden rahatlıkla okunuyor. Gezmeye devam ederken rehberimiz Osmanlı Devleti’nin iki kez buraya saldırdığını ve ciddi hasarlar verdiği söyledi. İşte bu hoşuma gitmedi. Böylesine bir şahesere saldırmak bana sanata saldırmak gibi geldi. Yerli halkı düşündümde korkutucu Osmanlı ordusunu karşılarında gördüklerinde ne yaptılar acaba? Şehri nasıl müdafaa ettiler? Hangi taraf galip olursa olsun savaşlarda her zaman vahşet ve kan kazanıyor. O yüzden lütfen bazı dar kafalı insanlar gibi bana savaşı savunmayın. Keşke o insanlar geçmişteki bu zorlu anlara tanıklık edebilseler ve barışın kıymetini bir kez daha anlasalar. (Aziz Stephan Katedralinin üst katından bir fotoğraf) Ertesi gün soluğu şehrin en keyifli ve zengin yerinde bulunan, tarihin en ihtişamlı gotik temsilcisi olan Aziz Stephan Katedralinde aldık. Bu katedralin yapımına 1147 yılında başlanmış ve Viyana’nın başpiskoposu, bu katedralde ikamet etmekteymiş. Viyana’ya gidecekler için önerim var. Muhakkak katedralin en tepesine çıkın. Merdivenler biraz yorucu ancak, muhteşem Viyana manzarası kesinlikle görülmeye değer. En üst katta bir tane büyük çan var. Anladığım kadarıyla bu çanın ismi Türk çanıymış ve sadece Osmanlı akıncıları görüldüğünde çalınırmış. Katedralin duvarında ise bir adet yeniçeri heykeli var. Bu heykel şanı büyük Osmanlı Devleti’nin Viyana kapılarına dayanıp başarısız olduğu zaman dikilmiş. Yaşlı bir rahibin bir yeniçeriyi ayağının altına aldığı heykeli görünce, buradaki insanların neden yabancılara ve özellikle de biz Türklere düşman olduklarını daha iyi anladım. Sonra birden Çanakkale’de yabancı askerlerin annelerine hitap eden Mustafa Kemal Atatürk aklıma geldi. Tekrar bir saygı duydum. Ecdadımla ve damarlarımda akan kanla gurur duyuyorum.Tatilin sürprizi ise son gün Viyana kitapçılarını gezerken bir Macar kitap satıcısının bizim Türk olduğumuzu anlaması ve bizi misafir etmesiydi. Batı Avrupalıların aksine çok sıcakkanlı davrandı ve bize çay ikram etti. Bu olay sayesinde Osmanlıcılık akımının etkisinin hâlâ devam ettiğini gözlemlemişoldum. Çat pat İngilizcesine rağmen çok rahat anlaşıyorduk çünkü bizim onunla konuşmamız için tercümana ihtiyacımız yoktu. Biz konuştuğumuzda tarih konuştu, biz konuştuğumuzda geleceğimiz konuştu ve herşeyden önce biz konuştuğumuzda gönül beraberliğimiz konuştu. Yaklaşık 600 yıl önce tasarlanılan fikirlerin etkisini hissedebilmek ise en keyif verici olaydı benim için. MEMUR ZANNEDEN BURUN Son okuduğum bu romanda –aynı zamanda Nikolay Gogol’un okuduğum ilk ve tek romanı- yazar daha çok gerçeği fantastiğe yakınlaştırmak istemiş. Gündelik yaşamın acımasızlığını ve dünyanın çekilmezliğini harmanlayarak ortaya bir eser çıkarmış. Okurken aklımda öyle şeyler canlandı ki yukarıda yaptığım tanımlamaları yazma isteği doğdu içimde. Kaybettiği bir burnu memur olarak arayan veya sokakta öyle aylak aylak yürürken kafamıza düşen kavun karpuz kabukları gibi saçma şeylerden bahseden bir roman okudum. Roman dört ana başlıktan oluşuyor. Bunlar Bir Delinin Hatıra Defteri, Burun, Palto ve Fayton. Bütün hikâyelerinde farklı hayatlara, farklı insanlara ve onların farklı hikâyelerine tanıklık ettim. Her ne kadar okurken sıkılsam da benim açımdan farklı bir deneyim oldu. Kitabın hikâyelerinde kendi hayatımdan izler buldum. Palto hikâyesinde de anlatıldığı gibi çalışkan ve disiplinli olmanın hayatımızda karşımıza çıkan her şeyi başarabileceğimizi bana kanıtladı çünkü bende hayatımda bu iki konuyu ilke edindim ve bu sayede pek çok şeyi başardım. Kendimizi bilmek ve analizimizi yapmak ulaşmak istediğimiz hedefe bizi yakınlaştırır. Hedeflerimizi belirleyip yapmamız gerekenleri yaparak motivasyonumuzu güçlendiririz. Eğer bunlar olmazsa, hedefimize ulaşmamız zor olur ve aynı zamanda moralimiz de bozulur. Koyduğumuz hedefler günlük, haftalık, aylık ve uzun vadeli olabilir. Hatta en basitinden “Erken yatıp erken kalkacağım ve düzenli olacağım.” Demek bile bir plandır. Ben genelde uzun vadeli planlar yaparım. Buna ulaşmak için ise piramidin en dibinden başlarım ve tepeye ulaştığımda amacıma ulaşmış olurum. Piramidin dibi ve tepesi kısa vadeli planlar yaparak uzun vadeye ulaşmayı temsil ediyor benim hayatımda. Hayatım pek çok zamanında hep tepeye ulaştım. Hiç başarısız olmadım. Ama en büyük başarım olarak düşündüğüm eğitim hayatım oldu. Gerçi hâlâ tepeye ulaşmamış olabilirim fakat o yolda emin adımlarla yürüyorum. Bu okulun hazırlığına başlamadan önce pek çok kişi benim hazırlığı geçemeyeceğimi, okuldan erkenden ayrılıp, üniversiteyi bitirmeyen birisi olarak hayatıma devam edeceğimi düşünüyordu. Bu kişiler ve bu tipte söylemler moralimi bozuyordu elbette. Sonra, bir gece kendi kendime hayatımı tümünden değiştireceğimi söyledim ve buna inandım. Bu değişimin elbette getirisi olacaktı. Beni tanıyan herkes artık beni farklı bir şekilde görecekti. Sanki beni herkes yeniden tanıyacaktı. Uzun vadeli planlarımı yaptım ve bunu şartlar ne olursa olsun uygulamaya karar verdim. Öncelikle moralimi bozan kişilere hazırlığı geçerek kendimi kanıtlamam gerekiyordu. Bunun için ise çokça ders çalışmam ve bir program hazırlamam gerekiyordu. Buna ayak uydurmam biraz zor oldu çünkü ben lisede en arkada oturan, sınavlara son gün çalışan, vaktimin çoğunu bilgisayar başında geçiren birisiydim. Ders çalışan birisi değildim kısacası. Fakat yukarıda da belirttiğim gibi disiplinli ve çalışkan olmakla her şey başarılabilir. Okulda başarılı oldukça yakın çevrem dâhil moralimi bozan herkes bana farklı gözle bakmaya başladı. Bunun farkındaydım ve bu beni daha da disiplinli ve çalışkan olmaya itiyordu çünkü bunun rehavetine kapılım eski günlerime döneceğimden korktum. Şimdi ise tamamen sonuca odaklanmış durumdayım. Piramidin tepesine az kaldı ama şunun da farkındayım ki başarmayı hedeflediğim şeyler piramidin tepesine ulaşınca da bitmeyecek. Her zaman yeni bir hedefim olacak. Ama öncelikle okulumu bitirmeliyim. Sonuç olarak; sadece hedeflerimize ulaşmak için çalışkan ve disiplinli olmamalıyız. Bu iki kavram hayatımızın her alanında gerekli. Başarılı olmak için, mutlu olmak için ve daha pek çok şey için… Ben bunların farkına bir kitabı okuyarak vardım. Belki sizin de bir şeylerin farkına varmak için bu kitabı okumanız gerekiyor. Mustafa PEKDEMİR KAYNAKÇA Gogol, Nikolay. 2008. Bir Delinin Hatıra Defteri. Panama Yayınları. Ankara, 2017. Ön Yargı Hayat Kurtarır Ön yargılarımız her zaman iyi midir insan ilişkilerimde bizim için ön planda mı olmalıdır yoksa birçok ülkenin toplum ahlakında da yer aldığı gibi ön yargılarımızı yok mu etmeliyiz? Ben bu konuda kesin bir şekilde taraf seçemesem de birçok insanın söyleyeceğinin aksine birinci seçeneğin daha doğru olduğunu düşünüyorum. Çünkü insan bir hayvandır ve hayvanlar içgüdüleriyle hayatta kalır. Bir insanı ilk gördüğünüzde ondan rahatsız oluyorsanız, o sizi irrite ediyorsa bunun kesinlikle içsel bir sebebi vardır. Belki tam olarak mantıklı görünen bir sebebi olmasa da belki bilinçaltımıza işlemiş çocukken yaşadığımız bir olayı anımsatıyordur yaptığı bir hareket ya da söylediği sözler sevmediğimiz bir insanı hatırlatıyordur bize, ya da o insan sadece bizim için doğru bir insan değildir. Ama diğer taraftan baktığımızda ön yargılarımızı kaldırdığımız, herkesle eşit bir şekilde bir iletişime başladığımız bir durumu düşünürsek bunun bize hem faydası hem de zararı olabileceğini düşünüyorum. Bize faydası olarak ön yargılarımızın yanlış çıktığı bir durumu örnek gösterebiliriz, ama faydası olarak da ön yargılarımızın haklı çıktığı bir durumu gösterebiliriz bu iki durumdan elde edeceğimiz zararı ve kârı bir teraziye koyarsak zarar genellikle daha ağır basacaktır. Ön yargılarımız bazen aşırıya kaçsa da bizi korumak için varlar. Ve bu korunma içgüdüsü belki de insanın tam olarak bilmediği şeylerden korkmasıyla ilgilidir. İnsan neden bilmediğinden korkar? Çünkü ön yargıları vardır. Rengine bakar herhangi bir şeyin, şekline bakar bir cismin ve derki bu zararlı olabilir. Hayatında ilk defa bir kutu görür ve derki bu cismin köşeleri sivri görünüyor bu bana zarar verebilir. Hâlbuki tahta bir kutu insanın elini kesmez ama düşündüğünde ilk başta ön yargın seni korumaya çalışır. Zaten hep bu koruma içgüdüsü bize zarar vermez mi? Aşırı korumacılık… Dc sinematik evreninin ikinci filmi olan yönetmenliğini Zack Snyder’in üslendiği Batman Superman’e karşı: Adalet Şafağı isimli filmde de Batman karakterinin bilmediği bir şeyden yani uzaylı olan Superman’den korkması, onun yapabileceklerinden, hayata geçebilecek tehlikelerden korkması bu ikiliyi bir savaşa sürükledi. Ama daha sonra kavga ederek de olsa Superman’i tanıyıp onun da tıpkı bir insan gibi yardıma muhtaç olduğunu görünce, o Superman’in yapabileceklerinden, ön yargılarından kaynaklı bir şekilde korkan Batman’in ön yargılarını kırıp kendi kafasının içinde onu bir insana dönüştürdüğünü görüyoruz. Ancak bu durum Superman’in Batman yüzünden ölmesini engellemiyor. Bu film ile verdiğim örnekte aşırı korumacılığın ön yargının aksine bize ne kadar zarar verebileceğini görüyoruz. Aşırı korumacılığımız bizi o bizi yok etmeden biz onu yok etmeliyiz gibi bir düşünceye sürüklüyor bizi. Tabiki günlük hayatımızda ön yargılarımızla birlikte tanıştığımız insanlara karşı bu kadar aşırı bir tepki göstermiyoruz ancak o bize zarar vermeden onla iletişime geçmeyeyim, ne olacağı belli olmaz gibi tepkiler veriyoruz. Önemli olan korumacılığımızın dozu bence, kendi hayatımda birçok kez ön yargılarım beni doğruya yönlendirdi. Bir insanı bir iki dakika izlediğinizde onun nasıl bir insan olduğunu çözümleyebilirsiniz eğer yeteri kadar türden insan tanımışsanız. Bu iki dakika içinde tanıma durumu bazıları tarafından ön yargı olarak tanımlansa da benim açımdan kesin bir yargıdır. Bir düşündüğümde bu tip bir ön yargı görüşünün hiçbir zaman toplum tarafından benimsenmeyeceğini anlıyorum. Ancak ben ön yargının insan ilişkilerinde çok gerekli bir araç olduğuna inanıyorum. İnsanın aldığı kararlardan önce bir durup olabilecek şeyleri düşünmesi, ihtimalleri düşünmesi, kendi kendine sorular sorması gerektiğine inanıyorum. Aşırıya kaçmadığımız sürece korumacı duygularımız ve ön yargımız, bize veya başkasına zarar vermeden başarıyla bizi yönlendirecektir. Sonuç olarak bin kişiye sorsanız belki dokuz yüz doksanı ön yargının kötü bir şey olduğunu söyler ancak ben yeterli dozda olduğu sürece ön yargının doğru bir davranış biçimi olduğunu düşünüyorum. Çünkü insan ırkı şu an bulunduğu konuma, evrilerek, kendini koruma güdüsüyle geldi ve bundan sonra da bu konumu ancak ve ancak bu şekilde koruyabilecektir. İlk defa gördüğü bir hayvandan çekinip, onu iyice tanımadan ona yaklaşmadığı için şu an dünyayı insan ırkı yönetiyor, eğer ön yargılarımız olmasaydı belki de çizgi filmlerdeki gibi aslanlar yönetirdi dünyayı, insanların olmadığı bir coğrafyada. Ön yargılar dozunda olduğu sürece zararsızdır hatta faydalıdır, bu dünyada insanın kendini korumayı istemesinden doğal hiçbir şey yok. Toplumlar bunu şu an benim söylediğim şekliyle kabul etmeseler de bir gün bunun doğru olduğunu anlayacaklar. Eğer anlamazlarsa da insanlar yaptıkları seçimlerden dolayı pişman olmaya mahkûm kalacaklar. Furkan Yücel CANSU YILMAZ 21200431 TÜRKÇE102-24 ROMAN2-AŞK-I MEMNU AŞKIN BEDELİ… Ne güzel duygudur aşk. Kimini yerden yere vurur, kimini küllerinden yeniden yaratır; kiminin karnındaki onlarca kanat çırpan kelebektir, kimininse gülümsemesinin ardına sakladığı ve yılların kapatamadığı bir sızı. Aşk insanın en yüce servetidir ve bu servet sayesinde bir daha asla aşkı tatmadan önce olduğunuz kişi olamazsınız. İnsanı insan yapan, ona dayanılmaz acılar çektiren ya da bulutların üzerinde ona koca bir yer açan, hayata bağışıklık kazanmamızı sağlayacak koca bir servetten bahsediyorum. Belki hayatımızda birkaç kez sahip olabileceğimiz, belki de hayatımız boyunca sahip olamayacağımız bir servet. Kimisini nasıl bittiğini bile anlamadan hunharca tüketeceğiz kimisi ise yanımızdan sessizce uzaklaşan bir hayal olurken bir daha asla sahip olamayacağımız bir gerçek olup sonsuzluğa ulaşacak. Aşk geçmişten bu yana insanoğlunun kafasını belki de en çok meşgul eden konu olmuştur hep. Gençlisinden yaşlısına, en sıkıcı gözüken insanların bile yüreğinde fırtınalar kopmuştur. Bundan dolayıdır ki aşk hakkında sayısız söz söylenmiştir. En çok sevdiğim sözlerden biri de aşkın en güzel tanımını yapıyor. “ Aşk bir sobaya dokunmak gibidir, ona bir kez dokundun mu bir daha ancak yaklaşabilirsin.” Hepimiz çocuk olduk ama hepimiz sobaya dokunmadık. Belki merak ettik ama cesaret edemedik. Aşk da tıpkı bir sobaya dokunma misali, cesaret gerektirir. Risk almadan aşk olmaz; çünkü aşk dibini görmediğin ve dibinde sonsuz sayıda kalbine saplanacak ızdırap iğnelerinin olabileceği bir kuyudur. Kimse sonucunu kestiremez. Hatta öyle bir duygudur ki sizi asla tahmin edemeyeceğiniz bir kişiye dönüştürebilir. Asla yapmayacağınız şeyleri yapan, cesaretten yoksun benliğinizi en cesur hareketlere sürükleyecek bir kişi olur çıkarsınız. Halit Ziya Uşaklıgil’in Aşk-ı Memnu eseri de, özellikle 2008’de televizyon dizisi haline dönüştürülmesiyle dikkat çeken ve aşkı en tutkulu, en yasak haliyle anlatan bir eserdir. Aşkın ne denli riskli olabileceğini ve ne pahasına olursa olsun gözleri kör edecek kadar güçlü bir duygu olduğunu insana yeniden hatırlatan bir kitap. Bir tarafta kendinden yaşça küçük bir kadına aşık olup evlenen Adnan Bey ve diğer tarafta onu babası yerine koymuş yeğeni Behlül ve karısı Bihter’in yaşadığı aşk, aşkın hazin ve kaçamayacağımız sonunu gözler önüne seriyor. Herhalde herkesin hayalidir sahip olduğu mutluluğu ve hayatına dair güzel kişileri, güzel her şeyi sonsuz kılmak; ancak aşk, o güzel duygu, bazen sahip olduklarımızı yakıp yıkacak kadar hayatımızın gerçekliği oluyor. Bazen aşk bize en yapmayacağımız şeyleri yaptırıp sonra çekip gidiyor ve bizler de arkasından bakıp kalıyoruz. Sorguluyoruz, kimi zaman kendimizi kimi zaman aşkımızı. Ağlıyoruz, gözyaşlarımız bitene kadar. Uyuyoruz, bir gün uyandığımızda artık rüya olmadığını anlayana kadar. Ve sonunda artık biz gerçekten bizi biz yapan o benlik oluyoruz. Zor geçiyor ve izleri hep kalıyor. Kimi kazazedeler ucuz atlatıyor kimi kazazedeler Bihter gibi atlatamıyor. Hangi tarafta olursak olalım aşk yüreğimize ince ince ve nakış misali en derinden işliyor. Ve acıyı yaşayan herkes bu duygunun dayanılmaz ve asla geçmeyecek olduğuna tüm kalbiyle inanıyor. Dünya dönüyor hayatımızdan kimler gelip geçiyor ne tutkulu aşkların yerini ne güzel sevgiler dolduruyor ama yaşanan her aşk, insanı biraz daha olgunlaştırıyor ve iyi kötü anılar bırakıyor. Bazıları hayatımızın başköşesinden hiçbir zaman kalkmıyor bazıları da tozlu bir sandık gibi sadece orada duruyor; ama en önemlisi aşka sahip çıkma ve risk alma cesareti bize insan olduğumuzu çok iyi hissettiriyor. Belki de “Sevmek Sanatı” sahip olabileceğimiz en güzel yetenek. ASIL HAZİNE Günümüzde hazine denince aklımıza ilk gelen şey hep içi altın ve değerli taşlarla dolu olan sandıklardır. Böyle bir şey düşünmemizin sebebi; bizlere anlatılan o görkemli hikâyelerin sonunda hazinenin hep bir insanın maddi olarak zengin olmasını sağlayacak şeyler olmasındandır. Ancak bu hazineyi bulmak için elde edilen bilgilere, tecrübelere ve yeni bakış açılarına asla bir hazineymiş gibi bakılmaz. Bana göre de asıl hazine, yaşadığın serüven sonrası edindiğin para veya altın değildir. Asıl hazine o serüvenin kendisidir. Paulo Coelho’nun “Simyacı” isimli kitabının ana karakteri Santiago’nun serüveni, hazinenin sadece para ve altından ibadet olmadığını çok etkileyici bir şekilde gösterir. “Gözümüzün önünde büyük hazineler olduğu zaman asla göremeyiz onları. Peki, neden bilir misin? Çünkü insanlar hazineye inanmazlar.”. Bu cümle benim için kitaptaki en etkileyici cümlelerden biridir. Kimse ileride çok büyük bir hazine bulabileceğine inanmaz. Santiago’nun kitabın sonunda bulduğu şey aslında başından beri yakınındaydı. Fakat o, hazine için tanrının verdiği işaretlerle bir yolculuğa çıktı. Kitabın en sonunda bu kadar zahmetli ve uzun bir yolculuğun değmeyeceğini bir an bile düşünse de, yolculuk olmasaydı bu kadar güzel şeyi göremeyeceğinin farkına vardı. Santiago’nun yaşadığı bu serüveni yakın zamanda yaşadığım üniversite sınavı dönemine çok benzetiyorum. Bana göre bir üniversite kazanmak, kitabın sonunda bulunan hazineye benziyor. Kendim her zaman asıl başarının o hedeflediğimiz okula girmek olduğunu sanırdım. Fakat asıl başarı o okul için yaptıklarımız, gördüklerimiz ve öğrendiklerimizmiş. Son derece önemli olan bu durumu bu kadar geç fark etmem bana birçok şey kaybettirdi. Verdiğim onca emeğin sadece bir sınav için olduğunu düşünmem ve bütün ilgimi bu yöne doğru çevirmem aslında olaylara ne kadar dar bir bakış açısıyla baktığımı gösterir. Kendimi bir hedef doğrultusunda her zamankinden daha çok geliştirme şansım varken, bütün o zamanı, o edindiğim bilgileri sadece bir sınav için kullanmam ve daha sonrada bunları her gün biraz daha unutmam belki de benim en büyük kaybımdı. Böyle bir şansı ne kadar yitirmiş olsam da, sınav için yaptığım çalışmaların hepsinin boşa gittiğini söyleyemem. Eğer istediğim okul için çabalamasaydım, o sene hayatımda ilk defa gördüğüm şeyleri göremeyecek ve istediğim bölüm için edinmem gereken donanımı sahip olamayacaktım. Ancak istediğim bölümü kazanarak kendi kendimi geliştirmem için daha uygun bir duruma geldiğimi de söyleyebilirim. Aslında bakarsanız en başından bu kadar uğraşmam gerekmezdi. Paralı bir okula gidebilir ve hayatıma devam edebilirdim. Ancak o zaman, şu anda yaşadığım iyi zamanları yaşayamayacak, bu bilgilerin varlığından bile haberdar olmayacak ve asıl önemli olanı, bu hedef için yaşanan serüveni kaçıracaktım. Santiago gibi buna değip değmeyeceğini düşünürsem kesinlikle çekilebilecek kadar değerli bir süreç olduğunu söyleyebilirim. “Kim ne olursa olsun, yeryüzünde her insan, her zaman, dünya tarihinde başrolü oynar. Ve doğal olarak bilmez bunu.”. Kitabın sonlarında yer alan ve benim için son derece önemli olan başka bir cümle. Bana göre insanlar kendilerinden başkalarını hissedemez. Bütün yaşadıkları olayların merkezinde kendileri yer alır ve yaşadığı olaylardan çıkardıklarını başka kimse onun gibi anlayamaz. Kitapta da bahsedildiği gibi herkesin bir kişisel menkıbesi vardır. Ve insanlar bunu gerçekleştirmek için yaşarlar. Ancak bir başkasının bunu anlama veya gerçekleştirme şansı yoktur; çünkü o kişiye has bir şeydir. Santiago kendi kişisel menkıbesi olan hazine için birçok şey yaşamıştır ama bu yaşadıkları onun için anlamlıdır ve yaptıkları sadece ona bir yarar sağlamıştır. Hayatım boyunca kendimce anlamlı birçok serüven yaşadım. Buna kestirmeden gitmek yerine bana hoş gelen şarkıyı dinleyebilmek için yolumu uzatmakta dâhil. Çünkü böyle bir şeyi benden başkası anlayamaz ve ona çok saçma görünür. Aynen kitapta olduğu gibi, Santiago’nun gördüğü bir rüya üzerine yaptığı yolculuğun, mültecilere saçma gelmesi gibi. Kendi hedef ve isteklerini yalnız kendin anlamlandırabilir ve gerçekleştirebilirsin. Bu konuda kitabın ana karakterinin, rahip olmayı seçmesi yerine gezmeyi seçip çoban olmasını, kendi yaptığım meslek tercihine çok yakın hissediyorum. Bana her zaman yakıştırılan meslek yerine kendi istediğim mesleği seçmem sayesinde, kendi hedeflerimi gerçekleştirebiliyorum. Önceden de bahsettiğim gibi bu durum kendimi istediğim şekilde yönlendirebilmeme olanak sağlıyor. Belki çocukken ailemizin bizim yerimize karar vermesine göz yumabiliriz, fakat zaman geçtikçe ve kendi isteklerimizin farkına vardığımızda önümüze çıkan hiçbir engeli tanımamamız gerekir. Ailem benden her zaman iyi bir avukat olacağını düşünmüştü, asla işletmeyi seçeceğimi tahmin bile edemezlerdi; çünkü kendi istekleri onların benim düşüncelerimi görmelerine engel olmuştu. Ne kadar baskı kursalar da, kendi isteğimi gerçekleştirebilmem için bütün engelleri aşmam gerekiyordu ve zorda olsa bunu başarmıştım. İnsanlar ancak kendi tercihleri doğrultusunda kişisel menkıbelerini gerçekleştirebilir ve kendi hayatında başrolü oynayabilir. Toparlayacak olursak, “Simyacı” adlı bu kitabı herkesin okumasını tavsiye ederim. Eğer bir hedef için çalışıyor, çabalıyor, ona ulaşmak için elinizden geleni yapıyor, ancak yaptıklarınızın istediğiniz uğruna bu kadar değerli olmadığını düşünüyorsanız, bu kitap sizin için bir kılavuz niteliği taşıyabilir. Serüven dediğimiz şey bir sonuç için çekilen bir çile değildir, aksine serüveni yaşayan kişi için hazinenin kendisidir ve Paulo Coelho’nun bu kitabı sizin için var olan asıl hazinenin ne olduğunu bulmanıza ve anlamanıza yardımcı olacaktır. ARDA SÜMER 21402222 HEP BANA DEĞİL, HEP BABA Oğlan atadan (babadan) öğrenir sofra açmayı, kız anadan öğrenir biçki biçmeyi. Türk Atasözü Babalarımız… Genellikle sert görünen, kuralın ve disiplinin simgesi babalarımız… Bir aile babasını anne ile karşılaştırdığımızda, anne her zaman sevgisini daha çok gösteren, yavrusuna karşı her zaman şefkatli olan bir ebeveyndir. Bu demek olmuyor ki baba çocuğunu daha az seviyor. Baba’nın aile içindeki görev ve sorumluluğu gereği, sevgisini bu kadar belli etmek istemeyebilir, en azından çocuğu belli bir yaşı geçtikten sonra. Anne hayatı boyunca çocuğunun duygusal ihtiyaçlarını karşılayan taraf olmuştur, baba ise çocuğunu hayata hazırlamak, hayatın acı gerçeklerini göstererek kendi ayakları üstünde durabilecek bir birey olması için uğraşır. Disiplin işte bu noktada çok önemlidir ve gereklidir de. Gereken disiplini almayan çocukların ilerde nasıl insanlar olabileceğini tahmin edebiliriz ama disiplin içinde büyümüş bir çocuk hayatı boyunca sistematik, dakik ve planlı olur. Fakat bu disiplin abartıldığında ortaya hiç de hoş sonuçlar çıkmayabilir. Halk arasında söylendiği gibi: “Her şeyin fazlası zarardır.” Ölçüyü tutturmak her konuda çok önemlidir. Eserimizde de konu bunun üzerine temellendirilmiş durumda. Babasından beklediği ilgiyi göremeyen, sürekli onun tarafından ezilen baskı uygulanılan Kafka bu yaşadıklarını babasına bir mektup olarak yazmış fakat hiçbir zaman iletememiş. Bu baskıdan kurtulmak için evlenmeyi düşünmüş fakat bunun da mesleğine yani yazarlığına etki edebileceğini düşündüğü için vazgeçmiştir. Kafka kitabın bazı bölümlerinde babasının hissettiklerini de empati yaparak düşünmeye çalışmış. Sanki babasıyla bu konuyu tartışır gibi kendi söylemek istediklerini ardından da babasının neler söyleyebileceğini mektubuna aktarmış. Babasına çoğunlukla olumsuz olan bu duygularını acaba ayrıca yüzüne söylemiş midir? Yoksa bu bir psikolojik iç boşalma mıdır? Hani derler ya : “Yüzüne karşı söyledim her şeyi… Ama içimden…” diye. Bu da bir çığlık mıdır? Büyük bir olasılıkla öyle görünüyor. Baba ve oğul ilişkilerindeki zamansal farklılıktan oluşan çekişme “Babalar ve Oğullar” eseri ile İvan Turgenyev sayesinde edebiyat klasikleri arasına girmiştir. Dedem, babası ile babam da dedemle olumsuzluklar yaşamış. Ben de babamla zaman zaman olumsuzluklar yaşıyorum. Aynı sert karakter yapıya sahip iki aynı cinsin çarpışmasından çıkan kıvılcım gibi baba ve oğullar arasında da kıvılcımlar oluşmaktadır. Önemli olan bu kıvılcımın yangın çıkartmadan kontrol altına alınmalıdır. Peki, baba terbiyesi nedir? Anne sevgisi neden yeterli görülmez? Babalarda anneler gibi olsaydı yani iki anne tarafından sevgi ile büyütülseydim daha iyi bir kişilik kazanamaz mıydım? Bunun cevabı, yaşadığımız dünyanın salt sevgiyle yürümediğinden kaynaklanıyor. Babalarımız yaşamın acımasız yüzüne bizi alıştırıyorlar. Yalancıya, haine, acımasıza… Ailesini dış tehditlerden koruma ve kollama vazifesini yüklenmiş baba sonuçta geleceğin ‘Baba’sını yetiştiriyor. Benim de bir oğlum olduğunda ben nasıl bir baba olacağım? Küçükken sevip okşadığım, her şeyi benden öğrenen oğlumun bir gün gelip beni dinlemeyecek olmasını şimdiden tahmin edebiliyor olmam canımı sıkmıyor değil. Çok bilinen bir saptama vardır: (Ben bu sözün sonlarını henüz yaşamadım. Ama yaşadıklarım kadarı ile bu sözü onayladığımı söyleyebilirim) “5 yaşındaki çocuk : Benim babam her şeyi bilir.. 10 yaşındaki çocuk: Benim babam çok şey bilir..15 yaşındaki çocuk: Benim babam bazı şeyleri bilir..20 yaşındaki delikanlı: Bende babam kadar çok şey bilirim..25 yaşındaki genç: Ben babamdan çok şey bilirim..30 yaşındaki adam: Babam hiç bir şey bilmez, ben her şeyi bilirim..50 yaşındaki adam: Keşke babam sağ olsaydı da bana bir akil verseydi..” Geçenlerde duyduğum şu söz babaların duygu dünyasını iyi anlatıyor: “Annelerin sevgileri patlayan bir volkan, Babalar ise için için yanan volkan gibidir.” Bu yüzden “hayır” demesini bilen tüm babalar bir teşekkürü hak ediyor. İleride değil hemen şimdi… Kafka’nın babası da bu teşekkürü hak ediyor. Böyle bir eserin ortaya çıkmasına sebep olduğu için… Birçok insana ilham kaynağı olduğu için… Ezgi Deniz Ergin FARKINDALIK Kimsenin izlemediği, kimsenin bilmediği filmleri izlemek, bilinmeyen kitapları okumak küçüklüğümden beri en sevdiğim şeylerden biridir. Bana ait gizli bir dünyanın olması, bilinmeyen filmlerin replikleriyle insanları şaşırtmayı, popüler olmadığı için kimsenin bilmediği kitaplarla farklı bakış açıları kazanmayı şimdiye kadar yaşadığım hiçbir şeye değişmem. Belki biraz bencillik olabilir ama kitapları okurken benim için yazıldığını düşünmek kitaba daha çok bağlanmamı sağlıyor. Film izlerken kimsenin keşfetmediği bir şeyi keşfetmiş olmanın tadını ise kimseyle paylaşamıyorum. Bir filmi ne kadar izlersem izleyeyim hep aynı derecede zevk alıyorum. Bu filmlerin arasında da benim için çok özel bir film var: Beauty Inside. Bu filmin konusu benim için çok önemli, çoğumuzun günlük hayatta unuttuğu bir şey. Film, bedenimizin sadece bir kıyafetten ibaret olduğunu, önemli olanın içimizde var olan ve bizi biz yapan şey olduğunu her sahnesinde vurguluyor. İç güzelliğin önemini hep atlıyoruz, hep materyalist yaklaşıyoruz çevremize. Ben de ne zaman materyalist yaklaştığımı düşünsem kendimi durdurmaya çalışıyorum, ama olaylara veya insanlara her zaman doğru şekilde yaklaşmadığımı da fark ediyorum. Düşüncelerime daldığımda kendimi durdurmam çoğu zaman zor oluyor. Ama durdurabildiğim ve düşüncelerimi kontrol edip kendimi yargılayabildiğim zaman gerçekten kendimi mutlu ve tatmin olmuş hissediyorum. “Bir adım daha geliştim şu an!” diyorum kendi kendime. İçimizde geliştirdiğimiz bu benliği iyileştirmeye ve büyütmeye devam ettiğimiz sürece dış güzellikle iç güzelliğin ayrımını daha da iyi yapabilir hâle geliriz belki. Ama belki de bir yandan benliğimizi geliştirirken dünyaya daha iyimser, pembe bir gözlükle bakmaya başlar, çevremizdeki olumsuzluk ihtimallerini otomatik olarak göz ardı ederiz. Karşımızdakinin de iyi niyetli olduğuna rahatlıkla güveniriz. Asıl zorluk da burada başlar bence: karşıdaki kişiyi tanıyabilmekte. Tanıyamadığımız zaman ve karşıdaki kişiyi yanlış algıladığımızı anladığımızda da toplumun bize verdiği sıfat “saf” olur. Bunun gibi sıfatları çok sık duydukça da içime kapanıyorum, sessiz ve cevapsız kalıyorum. İnsanların birbirine önyargılarıyla farklı sıfatlar yakıştırdığını gördükçe kendime daha da dikkatli bakıyorum. Birini gördükten sonra dış görünüşüne göre iç sesimle dahi olsa yorum yapmamaya çalışıyorum. Biliyorum insanın kendini susturması çok ama çok zor bir şey, ama bunu yapabildiğim zaman amacıma ulaşabileceğimi düşünüyorum. Tamamen ön yargısız olarak biriyle tanışmak nasıl bir duygu çok merak ediyorum çünkü. İnsanların ilk izlenimini dış görünüşüne değil de karşısındakiyle sohbet ettikten sonra verdiği bir dünya nasıl olurdu, düşünsenize. İnsanların bedenleriyle bu kadar uğraşmaları, bir insanın değerinin kıyafetleriyle, güzelliğiyle veya yakışıklılığıyla belirlenmesi beni çok korkutuyor. Popülerlik tamamen dış görünüşe bağlandığı için insanlar birbirini gerçek anlamda tanımaktan git gide uzaklaşıyor. Dış güzellik toplumda bu kadar önemliyken, düşünceler ve duygular geri planda kalıyor. Beni ben yapan şeyin bedenim değil, hissettiklerim ve düşüncelerim olduğunu kendime devamlı hatırlatmak zorunda hissediyorum, çünkü yaşadığımız çağda bunu unutmak çok kolay. Dış görünüşten daha çok düşüncelerin değer bulduğu, insanların görünüşü yüzünden aşağılanmadığı, yargılanmadığı veya yüceltilmediği bir çağda olmak en büyük hayâlim. Günümüzde bahsettiklerim çok uzak bir ihtimal olarak görünse de benim gibi düşünen pek çok insan vardır herhâlde. Umarım insanlar bu konuda daha çok bilinçlenir ve birbirlerini tanımadan yorum yapmaktan kaçınır. Beauty Inside gibi birçok film bu konuya farklı bakış açılarıyla değiniyor. Eğer bunun gibi filmler, kitaplar, şarkılar daha çok yaygınlaşırsa insanlar düşünmeye, sorgulamaya başlayacaktır. Film izlerken empati yapma yeteneğimizi kendimizi farklı bir bedene koyarak geliştirmek, o karakterin hissettiklerini hissetmek bizim bir bedenden fazlası olduğumuza yeterince inandırıyor. Biz empatiyle yaklaştıkça da iyi niyetimiz artar, ne kadar iyi niyetli olursak da hayat bize öyle yaklaşır, değil mi? Kaynakça Baek, Jong-Yeol. Beauty Inside. 2015. Yong Film. DVD. Ayşe İpek Talu Efsanelerin Hayatımızdaki Yeri Bir oğlun babasını veya bir babanın oğlunu öldürmesi çok acı bir tecrübe olsa gerek. Bunun hakkında birçok efsane olması da bu durum kadar kötü bence. Bu kadar üzücü ve hayatta karşımıza çıkmasını asla istemediğimiz hikayelerin yıllar boyunca anlatılması beni mutlu etmiyor. İnsanlar belki de bu efsaneleri duyarak, okuyarak daha çok kabul ediyordur bu durumu ve içselleştiriyordur diye düşünüyorum. Oidipous’un veya Sührab ile Rüstem’in hikayesindeki kahramanların yerine koyuyorlardır kendilerini. Hikayeleri bu kadar düşünmek, onları hayatın bir parçası haline getirmek doğru mudur acaba? Bence doğru değil, çünkü okuduğum kitabın kahramanının bu hikayeleri bu kadar içselleştirmesinin kurbanı olduğunu düşünüyorum. ‘Kırmızı Saçlı Kadın’ın kahramanı Cem, bu hikayelere fazla ilgiliydi ve sonu da bu hikayelerden birine benzedi. Oğlu tarafından öldürüldü. Kitabı okurken hep sonuna hazırlandığını düşündüm. Cem ve eşi Ayşe bu konuları tartışırken, Cem’in sonunu tartıştıklarını düşündüm. Nitekim öyle de oldu. Bu kitapla ilgili sevmediğim şeyler var. Cem’in eşi Ayşe ile olan ilişkisinin anlatılmamasını sevmedim. Her şey çok kısa bir şekilde geçiştirilmişti. Otuz yıllık hayatı belki sadece yirmi sayfada okumak beni tatmin etmedi, çünkü Ayşe karakterini sevmiştim ben okumadan. Özverili, tatlı bir karakterdi benim gözümde. Bu bir aşk hikayesiyse, Cem’in Kırmızı Saçlı Kadın’dan sonra tanıştığı ve evlendiği kadını daha çok tanımak isterdim ben. Kırmızı Saçlı Kadın ise Cem’in ilk aşkıydı, ilk birlikte olduğu kadındı. Gençken para biriktirmek için bir kuyucunun yanında çıraklık yaptığı dönemde tanımıştı onu. Ben Ayşe karakterinin çok üstünkörü geçiştirilmesinden dolayı her şeyin Kırmızı Saçlı Kadın’la alakalı olduğunu anlamıştım. Bu da her şeyi çok tahmin edilebilir kılmıştı. Ayşe ile çocukları olmamasından bahsedildiği an, ben Cem ve Kırmızı Saçlı Kadın’ın bir çocuğu olduğunu anlamıştım. Hatta bu çocuğun bir erkek olduğunu Cem’in efsanelere olan takıntısından tahmin etmiştim. Sonunu hazırladığını bunun için düşünüyordum. Onun dışında bu kitap beni çok heyecanlandırdı. Çoğu yerde baba-oğul ilişkisi çok güzel veriliyordu. Cem’in, gençliğinde bir dönem kuyu kazarken yardımcılığını yaptığı Mahmut Usta ile olan ilişkisini okumak benim için çok keyifliydi. Ustasını bir baba figürü yerine koyup kendini ona kanıtlama çabası ve onun sözünden çıkmayışı. Hem ona karşı çıkmak istemesi, hem de ona karşı çıkınca kendini kötü hissetmesi bana kuzenim ve babamın ilişkisini anımsattığı için çok gerçekçi buldum. Çünkü benim gözlemlediğim kadarıyla gerçek hayatta da baba-oğul ilişkisi böyle. Bir diğer yandan biyolojik babasından görmediği sevginin eksikliğini okurken de Cem için çok üzüldüm ve kendimi onun yerine koydum. Babam yanımda olmasa ben de onun gibi düşünür müydüm acaba babamı? Yanımda olsa bu yaptığımla gurur duyardı, bu yaptığıma kızardı diye vereceği tepkileri tahmin etmeye çalışır mıydım? Beni en çok şaşırtan şey Kırmızı Saçlı Kadın’ın asıl kimliğini öğrenmek olmuştu. Yıllar sonra Cem, Kırmızı Saçlı Kadın’ın aslında babasının eski sevgilisi olduğunu öğrendi. Her şeyi tahmin etsem de bunu edememiştim. Aslında sonradan düşününce bunun sinyalleri de kitapta çokça verilmişti, hem babasının annesini aldattığından, hem siyasi grupların içinde olduğundan bahsedilmişti ve Kırmızı Saçlı Kadın da bu siyasi grupları destekleyen tiyatro oyunları sergileyen bir grubun üyesiydi. Yine de bu durum beni şaşırtmıştı çünkü Cem, baba ve oğul ilişkilerinde gerçekten okuduğu efsaneleri yaşıyordu. Cem hem babasına ihanet etmiş sayılıyordu, hem de oğlu tarafından öldürülmüş. Bu kitap bana okuduğumuz, dinlediğimiz hikayelerin hayatımızda gerçekten büyük bir yer tuttuğunu düşündürdü. İnsanlar belki de yaşamak istedikleri şeyleri düşünüp, onları okumalıdırlar. Belki de kendi kaderimizi bir şeylere inanarak kendimiz çiziyoruzdur. Neden babamızı öldürdüğümüzü veya oğlumuz tarafından öldürüldüğümüzü düşünelim ki? Dilara KANTAŞ""Vivaldi’den Kadına Şiddete"""Ben Vivaldi ile ilk kez bir sergide tanıştım. Serginin nerede olduğunu hatırlayamamakla birlikte Van Gogh tablolarının dijital ortamda gösterildiğini söyleyebilirim. İşte tam o anda Van Gogh’un eserleri ardı ardına gösterilirken arka planda çalan notalar -lütfen Van Gogh alınmasın- daha çok dikkatimi çekmişti. Bunu o dönemdeki müziğe karşı duyduğum ilgi ya da daha önce ciddi anlamda iyi bir klasik müziği hatta konçertoyu dinlememiş olmama borçlu sayılabilirim. Kulağıma gelen notaların değişik bir sürü keman ve keman türü çalgılardan çıktığını anlayabiliyordum ama o an bu eser benim için bir kemandan daha fazlasıydı. İster bana deli deyin, ister o sıralarda ergen olduğumu söyleyin ama ben o gün o eserde belki kısa ama dolu ve gerçek bir hayat buldum. Daha sonradan adının Four seasons yani Dört Mevsim olduğunu ve her birinin farklı bir mevsimi temsil edercesine dört bölümden oluştuğunu öğrendiğim bu eseri dinlerken benim hayalimde bir " kadın oluşmuştu. "Kadınlar aslında çok eğlenceli, deli dolu, sevecen varlıklardı. Tek dertleri anlaşılmak, biraz olsun önemsenmek, takdir edilmek ve en önemlisi sevilmekti tıpkı erkekler gibi. İşte bu aradığını bulan kadın güler yüzlü, neşeli adeta gülüşüyle baharı getiren, çiçekleri kıskandıran, güneşi bile gülümseten ve somurtan insanları kahkahalara boğabilen doğal yaratılışına kavuşabiliyordu. Yaşadıkları olumsuzluklara rağmen oldukça güçlü de sayılırlardı. İşte o an Vivaldi’yi dinlerken anlattığım gibi olumlu, güçlü ve sevecen bir kadın oluşuverdi gözümde. Eserin baharı temsil eden ilk kısmı gibi o da yavaş yavaş çiçek açıyor, masumca hayatın ona ne getireceklerinden habersiz adeta serpiliyordu. Mutluydu çünkü yaşıyordu ve şükredecek binlerce şeye sahipti mesela bacakları ve kolları vardı, kendiyle barışıktı, korkunç bi hastalığa sahip değildi, aklı yerindeydi ve insanları seviyordu. Evet, insanları tercihleri, zevkleri ya da görünüşlerine göre ayırt etmeden sebebi olmaksızın seviyordu. Bir gün bir erkeği herkesten çok sevdi hatta kendinden bile çok. O erkeğin kendisine gösterdiği o ufacık ilgi ona hayatını adaması için kocaman bir sebepti. Onunla hayatını birleştirmek istedi, kadına şiddetle ilk kez tanışıncaya kadar her şey çok güzeldi. O ilk tokadı yediğinde dimdik ayaktaydı ama duyguları öylesine karışmıştı ki eserin yazı temsil eden kısmında olduğu gibi karışık duygularının içinde boğulmaktan korktu ve keman seslerinin arasında her gün bir çare aradı, sonbaharda bulamadığı çarelerle soldu, kışınsa acısını kalbine gömdü ve her gün kırık kalbine rağmen eskisi gibi olmak istedi ama olamıyordu…""Vivaldi’nin bu eserinin bana başka düşünceleri çağrıştırmış olmasını dilerdim ancak kadına şiddetin üzülerek söylüyorum ki ülkemde böylesine ‘popüler’ ve ‘gündemde’ olması bu konuya kayıtsız kalamayan biri olarak bunları düşünmeme sebep oldu. Kadın ve erkeğe toplumumuzun geleceğinde ayrı ayrı ihtiyacımız yok muydu?. Ülke olarak başarılı ve mutlu nesiller için mutlu aileler gerekmez miydi? Erkeğin eşine kaldırdığı her el, kadının ve eğer varsa çocukların kalbinde kocaman yaralar açardı, şüphesiz. Bu açılan yaralar yeni nesillerde farklı sonuçlara yol açabilirdi mesela, o çocuk gelecekte herkese düşman olup, kimseye güvenmeyebilir ve en kötüsü de bu olayı bir müddet sonra çok normal karşılamaya başlayabilirdi. Bu da bir ömrü, eserin kış bölümünde hissedildiği gibi kasvetli, hüzünlü, gergin hale getirirdi. İşte böyle bir tabloda barış, kardeşlik, mutluluk gibi güzel kelimelerin yavaşca uçup gittiğini görmek pek de şaşırılacak bir sonuç olmasa gerek. ""Bir insanın hayatını birleştirdiği o insana her ne sebepten olursa olsun şiddet uygulamasının sebebini ise anlayabilecek kadar akıllı değilim sanırım çünkü ne kadar düşünürsem düşüneyim anlayamıyorum. Sadece diyebileceğim tek bir şey var ki umarım çok yakın bir zamanda bu üzücü gündemden kurtulur ve senelerdir özlemini duyduğumuz şefkat, sevgi, kardeşlik, insanlık gibi k"avramları sözlüklerimize yeniden kaydedebiliriz…."KAYNAKÇA"AnAmericanComposer (30 Ocak 2011) Four Seasons- Vivaldi "https://www.youtube.com/watch?v=GRxofEmo3HA"Fotoğrafa 31 Ocak 2016 taihinde erişildi. (http://kilavuzkirpi.com/mukemmel-bilesim-vivaldi-keman/)GONCA GÜL TOLUKAN !ÇÖLDE BULUNAN GALAKSİ!Hayat bazen bize beklenmedik süprizler yapar ve öyle fırsatlar sunar ki bu fırsatı kaçırmamamız gerektiğini daha ilk saniyesinden anlarız. Mısır yolculuğu da böyle başlamıştı benim için. Kendini arayış olarak nitelendirdiğim yol tutkusunun, hayatta tek amaç edinmemiz gereken şey olduğunu düşündüğüm için ben bu tür fırsatları fırsat olarak değil gereklilik olarak görürüm. Bu nedendendir ki duyduğum ilk andan, Türkiye’ye dönüş yaptığım ana dek beni güzel bir rüyadaymışım gibi hissettiren Mısır gezisi, tecrübe edindiğim ve en çok keyif aldığım gezilerden biriydi. Çöl ﬁkri bana en çok çekici gelen noktasıydı Mısır’ın. İzlediğim ﬁlmlerden, okuduğum kitaplardan içimde hep bir çöl sevdası oluştu. Çölün asi bir ruhu olduğunu düşünürdüm, anlaşılması gereken bir ruhu olduğunu ve çölün herkesi kabul etmediğini düşünürdüm. Bu yüzden olabildiğince erkene çekip kendimi çöle atmama vesile oldu Mısır.!! Sahra Çölü’ne doğru yol alırken içimi ufak bir korku ve endişe kapladı fakat sürekli bu anın bir daha gelmeyeceğini ve her saniyemin keyﬁni çıkarmam gerektiğini hatırlattım kendime. Arap müzikleri eşliğinde yaptığımız adrenalin dolu safari turundan sonra kendimizi, belirlediğimiz bir kamp alanına attık. Bu alan, kendini tüm dünyadan uzak hissetmeme yeterli oldu çünkü; orada ne kadar bağırsan da sesinin duyulmadığını hissediyor ve etrafında medeniyete dair tek bir şey dahi göremiyorsun. O noktada kalbinin derinlerinde yalnızlığını hissediyor, aslında mühim olan şeyin o an orada bulunan insanlarla yaşamını paylaşmak olduğunu anlıyorsun. Yemeğini paylaşıyorsun, hayatta kalmayı, eşitliği önemsiyorsun. Sen asla fazla ya da eksik olmuyorsun. Paylaşarak çoğalıyorsun. Arkadaş edinebiliyorsun çünkü; çölde ne sakınacağın bir malın ne de yapman gereken bir ‘gündelik’ bir sorumluluğun var. Fazlaca zamanın, geçmişinden bugüne seni sen yapan anıların, küçük hayvan arkadaşların ve seni sana sorgulatacak ve gece sana eşlik edecek yıldızların var. ! Çölde kaldığın her an, geçmişinde ne yaptığın ya da gelecekte ne yapacağının hiçbir önemi yok. O an mühim olan insanlarla paylaştığın her saniye ve hissettiğin her şey aslında. Şehirde belki yüzüne bile bakmayacağın yemek, çölde sana dünyanın en güzel yemeği gibi geliyor, kendini tamamen mutlu ve dinç hissediyorsun. Çöl sana azla yetinmeyi öğretiyor. Aslında azla yetinmek değil, olması gereken kadar yiyecek ve eşya ile yetinmeyi öğretiyor. İnsanı insan yapan her değeri senin suratına tüm gerçekliğiyle vuruyor. Her ne kadar karnının doyduğunu hissedemeyip geceleyin soğuktan tir tir titreyip sabahleyin sıcaktan kavrulsan dahi kendini dünyanın en huzurlu insanı ilan edebiliyorsun. Çölde ne konforlu bir yatağın, ne de başına bir şey gelse seni kurtabilecek kimsen yok. Ama sen belki yıllardır hiç değişmeyen o halının üzerinde uzanıp yıldızları seyrederken kendini dünyanın en rahat yatağında uzanıyormuş gibi düşünüyorsun. Bu zorlamayala değil kendiliğinden oluyor. Çünkü o an, beş yıldızlı otelde değil beş milyon yıldızlı otelde kalıyormuş gibi hissediyorsun. Uyurken 5 metre ötendeki ses dahi yankılanmadığı için hiçbir sesi duyamıyorsun, tek odak noktan yıldızlar ve varoluşun oluyor. Yıldızların seni yavaş yavaş kendine çektiğine şahit oluyorsun. Hiç görmediğin galaksiler bulup onları gezintiye çıkıyorsun. Geceleyin bir yandan bedevilerin ateş başında çalgılarıyla çaldığı müziği işitirken bir yandan bedenini sahra çölünün soğuk kumlarına bırakıp kendini yeni gezegenlere atıyorsun. Galakside gezindiğini her hücrende hissedip kendini, kurallarını senin yazdığın, her doğrunun doğru olduğu her yanlışının yanlış olduğu gezegende buluyorsun. O an yaşadığını hissediyor, kendini hiç uyanmak istemeyeceğin, yüzünde bir gülümsemeyle rüya alemine atıyorsun.!! Ve işte ben ülkeme, evime döndüğümde yüzümde ufacık bir burukluk dahi kalsa da bunu deneyimlediğim için kendimle gurur duyuyorum. Yeryüzünün en güzel yemeğini yediğim, en güzel müziğini dinlediğim, en güzel dostluklarını kurduğum için kendimi bir o kadar da şanslı hissediyorum. Hayatta kalma hissini içimde taşımamı sağlayan, hiç unutamayacağım bir serüvendi bu. Bu sebeple insan ne isterse asla ertelememeli ve yapmak istediği her şeyi yapmalı, hayal dünyasında kendini nerede görüyorsa oraya gitmeli diye düşünüyorum. İREM HAZAL UĞUR TURK101- 31 21402031 BAY YALNIZ Toplumun birer parçası olan bireyler gerek beklentilerinin giderek değişmesi gerekse de hayatın sıradanlığı nedeniyle gün geçtikçe yalnızlaşmakta, farklı arayışlara girmekte ve bir türlü elde ettiklerinden tatmin olamamaktadırlar. Okuduğum makalelere dayanarak söyleyebilirim ki edebiyatımızda postmodernizm akımının önemli temsilcilerinden biri olan Yusuf Atılgan bu konuyu Aylak Adam romanında karakterlerin psikolojik durumlarından yola çıkarak oldukça başarılı bir şekilde irdelemiş ve bu bağlamda yalnızlaşma, yabancılaşma ve arayış temalarını geriye dönüş, bilinç akışı ve leitmotif teknikleri yardımıyla okuyuculara aktarmıştır. Romanın ana karakteri olan Bay C.’nin içinde bulunduğu psikolojik durumun anlatılmasında kullanılabilecek en çarpıcı teknik, geriye dönüş tekniğidir ve usta yazar da ana karakterin geçmişte yaşadıklarının etkisinden bir türlü kurtulamadığını ve yalnızlaşmasının asıl sebebinin geçmişte bilinçaltına yerleşmiş olaylardan kaynaklandığını okurlara göstermek ve bu yolla gerçekçilik unsurunu gözler önüne sermek amacıyla bu tekniği kullanmıştır. Bay C.’nin büyük bir baba nefretiyle kendini toplumdan soyutlanmasının nedeni çocukluğunda babasından göremediği sevgi ve şefkatten, hatta bunların yanı sıra babasından gördüğü şiddet ve babasının cinsel ilişkilerinden kaynaklanmaktadır. Romanda geri dönüş tekniği ile Bay C.’nin çocukluğuna inilmektedir ve geçmişte babasının evin hizmetçileriyle ve Bay C.’nin yanındayken mutlu olduğu tek kişiyle, Zehra Teyzesiyle, cinsel ilişkiye girdiği ortaya çıkmaktadır. Babasının kadınları cinsel obje olarak görmesi Aylak Adam’ın neden “hayatının aşkı” nın arayışı içerisinde olduğunu açıklar niteliktedir; Bay C. bilinçaltında babasına benzeme korkusu beslediği için ilişkilerine cinselliği aramamaktadır; çünkü onun için sevgi cinsellikten daha önemlidir. Bay C.’nin iç dünyasında yaşadığı belirsizlikler ve bilinçaltının yansıtılması amacıyla iç monologlarla birlikte kullanılan bilinç akışı tekniği yabancılaşma temasının aktarılmasına İREM HAZAL UĞUR TURK101- 31 21402031 yardımcı olan bir unsurdur. Mesela, romanın bir bölümünde Aylak Adam’ın yolların kalabalık oluşundan şikâyet ederken gözünün yolda geçen bir kadına çarpması, o kadını takip ederken duvarda asılı olan takvimi görmesi ve cumartesi günü ile ilgili bir gözlemde bulunması bilinç akışı tekniğine bir örnektir. Yazar bu yolla kendini toplumun bir parçası olarak göremeyen Bay C.’nin etraftaki insanlara bakış açısını okuyucuya göstermektedir. Yalnızlık ve arayış temalarını destekleyen bir başka anlatım tekniği ise leitmotiflerin kullanımıdır. Bay C. takıntıları olan bir karakterdir ve bu takıntıları bazı semboller temsil etmektedir; “bacak”, “bıyık” gibi unsurlar roman boyunca tekrarlanan leitmotiflerdir ve ana karakterin hayatını yönlendiren unsurlardır. Bay C. babasından bahsederken erkekliği vurgulayan bir imge olan “bıyık” sözcüğünü kullanır ve bu kelime ona baba nefretini ve ona benzeme korkusunu hatırlattığı için kendi kendine hayatı boyunca bıyık bırakmama sözü verdirmiştir. Romanda sürekli etkisi olan bir diğer leitmotif ise kadın bacaklarıdır. İlk bölümlerde evin hizmetçisinin Bay C.’yi bacaklarına bakarken görmesi üzerine onu babasına benzetmesinden sonra Bay C. kadın bacaklarına dokunmama kararı almıştır. Ancak; romanın ilerleyen bölümlerinde bir pansiyonda Ayşe ile cinsel birliktelik yaşamış ve bu ilişki sırasında onun bacaklarını öpmüştür. Bu olay da Aylak Adam’ın psikolojik değişimini ve arayışlarının son bulma ihtimalini okuyucuya hissettiren bir unsur niteliği taşımaktadır; ama aslında arayışlarının ilerde boş çıkacağının da bir işaretidir. Sonuç olarak, Yusuf Atılgan’ın yalnızlaşma, yabancılaşma ve arayış temalarını işlediği psikolojik bir roman olan Aylak Adam eserinde kullandığı teknikler, romanı anlatım yönünden zenginleştirerek, olay örgüsünü güçlendirmiş ve akıcılığı artırmıştır. Bu bağlamda bakıldığında postmodern bir yazar olan Atılgan’ın bu romanı günümüzdeki insanların da içinde bulundukları psikolojik sıkıntıların, belirsizliklerin ve sıkışmışlıkların çözümlenmesi yönünden okunması gereken bir romandır. İREM HAZAL UĞUR TURK101- 31 21402031 KAYNAKÇA Atılgan, Y. (2007). Aylak Adam İstanbul: Yapı Kredi Yayınları. Haber ve Toplum Bazı yazarlar, edebi kişiliklerinin ötesinde dünya görüşleriyle de okuyanların yolunu aydınlatır. Hele ki bahsettiğimiz, tarihçi ve filozof kimliğiyle bilindiği kadar, kalemiyle de övgü toplamış olan Umberto Eco’ysa bir uzun nefes alıp öyle devam etmek gerekiyor cümleye. Klişe bir tabir vardır ya hani, sanatçılar için kıymeti öldükten sonra bilindi derler. Benim Umberto Eco’yla tanışmam da benzeri bir şekilde oldu. Ölümünden birkaç gün sonra, bir gazetenin kitap ekinde hakkında öylesine güzel şeyler yazılmıştı ki hemen bir kitabını okumak istedim. Fazla beklemeden, aynı gün son yapıtlarında olan Sıfır Sayı adlı romanını alıp okumaya başladım. Toplumlar, belki de tarihin başladığı ilk andan beri kontrol altına alınmaya çalışılmıştır. Aslına bakarsanız bu çabanın sebebi, toplumun bir arı kovanı gibi sımsıkı ve güçlü yapısıdır. Öyle ki toplumun takdirini kazanmış ve onu yönlendirebilen bir kişiyi alt etmek kolay olmayacaktır. Buna karşılık, toplumun güvenmediği bir kişinin birçok konuda eli kolu bağlanmıştır diyebiliriz. Bu durumun farkında olan herkes, toplum tarafından sevilmek için büyük çaba harcar. Bunun en etkili yolu, toplumun her bir ferdinin düşüncelerine dokunmaktır. Bu yol göründüğü kadar kolay değildir ama bana kalırsa, gelişen teknolojinin yardımıyla gitgide kolaylaşmaktadır. Eğer 21. yüzyılda yaşıyorsanız ve elinizde medya gibi dünyayı dört bir yandan kuşatmış bir sihirli değneğiniz varsa topluma hükmetmek pek zor olmayacaktır. Hatta eğer düzgün kullanabilirseniz bu sihirli değneği, her insanın düşüncelerine dokunmak bir tarafa hepsinin zihninde yepyeni resimler çizebilirsiniz. Umberto Eco, Sıfır Sayı kitabında bunu şüpheye yer bırakmayacak şekilde kanıtlamış bana sorarsanız. Yarın Gazetesi, romanda gerçekten kilit bir rol oynuyor ve medyanın toplumun yönetimindeki yadsınamaz rolünü ortaya koyuyor. Düşünsenize, bir gazete patronu kendi çıkarları için birçok sansasyonel gelişmeyi toplumdan saklayarak onların yerine yanlış haberlerle, yalan haberlerle de diyebiliriz, insanların gerçeklerden haberdar olmalarını engelliyor. Alelade bir tabirle diyebiliriz ki topluma yol göstermesi gereken bir gazete, ‘’toplumun uyutulmasına’’ katkıda bulunuyor. İnsan, bu çarpıcı durum karşısında Umberto Eco’nun kaleminin de gücüyle gerçek dünyayı sorgulamaya başlıyor. Acaba bizden de gerçekler saklanıyor olabilir mi, gazetelerde okuduğumuz haberlere ne kadar güvenmeliyiz sorularıyla dolmaya başlıyor sayfaları çevirdikçe aklınız. Sıfır Sayı romanını okurken kendimi ister istemez içinde bulduğum bu kuşkucu hali, George Orwell’ın 1984 romanını okurken de yaşamıştım. Tıpkı 1984’teki gibi, insan Sıfır Sayı’daki kötü senaryonun aynısını yaşıyor olmaktan dolayı korkuyor. Umberto Eco ilhamını gerçek hayattan almamış olmasını dileyerek devam ediyorum yazıma. Gazetecilik mesleği, her zaman çok değerli olmuştur gözümde. Hatta her fırsatta dile getiririm, ileride bir gazetede düzenli olarak köşe yazarlığı yapma isteğimi. Çünkü toplumların gelişmelerinde çok büyük görevler düşer her bir gazeteciye. Gelişmiş toplumlarda daha çok gazete okunması ve gazetelerin tirajlarla basılması kesinlikle bir tesadüf değildir. Aynı zamanda gazete ve medya toplumun elindeki büyük bir güçtür. Amerikan başkanı Richard Nixon’ın istifasına bir gazete doğrudan yol açmıştır örneğin. Aslına bakarsanız, Türkiye gibi son dakika haberlerinin bol olduğu ve gündemin her zaman ciddi meselelerle meşgul olduğu bir ülkede yaşıyorsanız daha iyi anlıyorsunuz haber almanın ne kadar önemli olduğunu. Kimi gazetede ufacık bir köşeden görülen, bu görülmek tabirini oldum olası çok sevmişimdir, haber başka bir gazeteye sürmanşet olabiliyor. Haliyle bu gibi durumlarda, haberlerin içerikleri benzer olsa da bambaşka perspektiflerde sunuluyor okuyuculara. İşte burada objektif habercilik akıllara geliyor. Şahsi kanaatim, haberlerin asla objektif olamayacağı yönünde. Çünkü biz insanoğlu pireyi deve yapabiliyoruz. Hele ki siyasi görüşlerimizse mevzu bahis olan, gazetecilikte tarafsızlık fazlasıyla imkânsız görünüyor. Ama eğer basın özgürlüğü varsa yani taraflı gazetecilerin hepsi aynı taraf değilse, Sıfır Sayı’daki kötü senaryolar biraz olsun bize uzak olur. Arda Okcu Türk 1 Berk Türk 21302570 TURK 102- Şube 7 Oktay İkinci 23 Ekim 2014 HAYATA KARŞI DİRENMEK Boşluğa yürüyordu yavaş yavaş, her şeyi unutmak isteyen bir insandı o. İntihar bir çözüm müydü bu dünyayı anlamak için? Niye savaşıyordu her gün? Kendini hayatın akışına bıraksa olmaz mıydı sanki? Anlamsız olan bu akıştı dimi? Sisifos gibi, her gün bir kayayı taşımaya çalışıyordu sadece. İmkânsızı deniyordu, yorulmuştu artık bu savaştan. Sisifos Söyleni, Albert Camus’un yaşam ve intiharı sorguladığı bir eserdir. Kitaba adını veren karakter olan Sisifos, bir kayayı bir dağın tepesine çıkartmakla görevlendirilir, fakat ne zaman başardığını düşünse tanrılar kayayı başlangıç yerine geri döndürür. Yaşam da böyle değil midir? Ne zaman onu anladığımızı düşünsek, aslında nerdeyse hiçbir şey anlamadığımızı fark ediyoruz. Hayatta küçük bir noktadan bile daha küçük olduğumuzu anlatıyor bize. Büyümek için, o taşı yukarıya çıkarabilmek için uğraşıyoruz, ama nereye kadar? Sonsuz bilginin, sonsuz olasılıkların içinde ne kadar büyüyebiliriz? Neden pes ediyoruz? Pes etmek daha kolay geliyor her zaman bize. Benim için de aynısı geçerli. Bir şey ile uğraşmak yerine, gidip aylaklık yapmak, saçma sapan işlerle uğraşmak daha cazip geliyor. Peki, bunu yaparsam, nasıl mutlu olabilirim? Kendime nasıl yedirebilirim bunu? Gücümü pes etmeye harcamak yerine o işle uğraşmaya harcasam başarabilirim. Hayata karşı durabilirim. Camus bize bunu göstermeye çalışıyor bence, gücümüzü yanlış kullandığımızı, savaşmanın yaşamak için bile bir sebep olabileceğini anlatıyor. Bunu başaran insanları da kolaylıkla görebiliriz, çoğunluğu toplumun üst kesimlerinde değil mi? Televizyonlarda, internette görüyoruz onları, belki de imreniyoruz onlara, ama aramızda büyük bir fark var, onlar pes etmiyor, onların başarılı olmasının sebebi bu. Müzik dinlemek ruhu dinlendirmiyor mu sizce? Kitaptaki müzikle ilgili olan bir bölüm çok hoşuma gitti. Oedipus’un sevgilisini ararken söylediği şarkı sonucunda, herkesin, hatta Sisifos’un bile durup şarkıyı dinlemesi çok sıcak ve içten hissettirdi bana. Gerçekte de böyle değil midir? Moralimiz bozulsa veya bir şeye sinirlensek, müzik dinlerken sakinleşmez miyiz? Benim için müzik dinlemek, hayattan birkaç dakikalığına uzaklaşmaktır. Müzik dinlerken benim ayrı bir dünyam vardır, sadece bana ait bir dünya, bir ütopya. Kurallarını ben koyarım oranın, içinde yaşayan karakterleri de. Bazen bir büyücü olurlar, bazen basit bir öğrenci, bazen ise bir hükümdar… Mutluyum orada ben, sorunlarım yok, kimsenin sorunu yok, herkes mutlu olmalıdır benim dünyamda. Mutluluk demişken, Camus bu eserde bize mutluluktan da bahseder aslında. Mutlu olmanın yolunun kaderimizi kabullenmek olduğunu söyler. Bence bir bakıma da haklıdır. Eğer Türk 2 kaderimizden kaçmaya çalışırsak, sadece akıntıya karşı kürek çekmiş olmaz mıyız? Hayatımızın akışını değiştirmeye çalışarak normalden daha fazla yoruluyoruz, çoğu zaman da işin sonunda yorgunluktan başka bir şey kalmıyor elimizde. Bence güzel olan akıntıyla birlikte ilerlemektir. Nedenini soracak olursanız, kaderimiz ilerledikçe bir sürü şey deneyimlemiş, bu deneyimler sayesinde de nasıl mutlu olacağımızı anlayamaz mıyız? Hangi insan mutlu olmuş intihar ederek? İntiharın sonucu sonsuz bir boşluk… Kim boşlukta kalarak mutlu olabilir ki? Sisifus’u anlamak tamamen mümkün mü bilmiyorum. Ben bütün ömrüm boyunca aynı işle meşgul olsam mutlu olamazdım. Belki de yaşadığımız dünyanın büyük bir hızla değişmesine ayak uyduramadığım içindir bu mutsuzluk. Bazen düşünüyorum, hangi insan ben mutluyum diyebiliyor? Hepimizin içinde bir mutsuzluk var, bazılarının hemen belli oluyor, bazılarının ise kabuklarının içini görebilirsek anlayabiliyoruz. Özel hayat, dersler, aile… Her yerde mutsuz olmak için bir sebep bulabiliriz, ama asıl güzel olan, bütün mutsuzluklara, üstümüzdeki bütün yüke rağmen, tekrar ve tekrar kalkmak değil midir? ELİF TUTKU AKBAY 21601959MAVİLİĞİN UCUNDAİnsanlar niçin seyahat eder? Gezmiş görmüş olmak için mi yoksa gittikleri yerlerde kendilerinden birparça bulmak için mi? Bu soruyu kendime her defasında soruyorum. Cevabını kolaylıkla da veriyorum. Ben gittiğim her yerde kendimden bir şey bulduğuma inanıyorum. Havasından mıdır yoksa suyundan mıdır bilmem ama Balıkesir’in Ege kıyısında kalan Ayvalık ilçesi kendimden bir parça değil, kendimi bulduğum bir yer diyebilirim. Bendeki bu ‘Ayvalık sevdası’ çocukluğumdan geliyor sanırım. En güzel yolculuklarım Ayvalık’a yapılanlardı. Her zaman keyifli ama bir o kadar da buruk...Keşke zaman dursa da ben hep orada kalsam. Denize karşı oturup Ayvalık’ın o meşhur tostundan bir ısırık alsam. Bu tost diğerlerine benzemez ama. Ekmeği bile özeldir, kolay kesilmez, yakmaya da gelmez. Denizden esen poyraz da insanın içine işler. Ayvalık’ta bunun için bir çare var.‘’Adalet’’. Nedir peki Adalet? O, iç iç doyamayacağınız bir çaydır. Sadece orada bulunur. Özü ise badem ve tarçın. Üşüdünüz, Adalet içerken ısındınız. Peki serinlemek için ne yapılır Ayvalık’ta? Şeytanın Kahvesi’ne gidilir koruk suyu içmeye. Olgunlaşmamış ve ekşi üzümdür onu vazgeçilmez kılan.Duraksamadan yolunuza devam edersiniz ve varacağınız ilk durak Paşa Limanı’dır. Burası, Ayvalık’ın ‘Çamlık’ adı verilen, adından da anlaşıldığı gibi her yerde bir anı barındıran çam ağaçlarının bulunduğu, isteyenlerin kamp da yapabileceği, sağlı sollu balıkçı teknelerinin soluklandığı bir yerdir. Burnunuza buram buram gelen iyot kokusu evinizde gibi hissettirir. Derin birnefes alıp yolunuza devam edersiniz. Varacağınız ikinci durak Şeytan Sofrası’dır. Şeytan Sofrası, günbatımını izleyebileceğiniz, güneşin mavi ile buluştuğu, Şeytan’ı da kandırabilecek bir güzelliğe sahip olan, ona kavuşmak için dolambaçlı ve bir o kadar taşlı yolları aşmak zorunda kaldığınız bir tepedir. Sevdiğin insanla çıkmak bir gelenektir oraya. Yalnız da çıksan o günbatımını görür ve sevdalanırsın zaten. Yoğun duygular içinde bir sonraki durak olan Sarımsaklı’ya varırsınız. Sarımsaklı, Ayvalık’ta ki plajların büyük çoğunluğunu barındıran, içinde ‘sarının saklı olduğu’, daha çok yerli halkın uğrak noktasıdır. Sarımsaklı demez onlar. ‘’Sarımsak’’ derler içtenlikle. Sonra farkında olmadan siz de ‘Sarımsak’ demeye başlarsınız. Yadırgamaz, hatta yadırganmazsınız.Sarımsak’a gelmişken o meşhur buz gibi karadut suyundan içmemek olmaz. En güzel hali de buradadır. Midilli’ye karşı karadut suyunuzu yudumlarsınız. Denize girmek de öyle kolay değildir bizim Sarımsak’ta. Direnmek zorundasınız denizin soğuğuna. Korkutmasın bu sizi çünkü deniz Eylül’de bir başkadır. Mavinin her tonunu, sıcaklığını, içtenliğini yansıtır. Her yerinizi bir huzur kaplar, vazgeçemezsiniz bu güzellikten.Son durağınız ise Ayvalık’ın en güzel adası Cunda. Mis kokulu adadır Cunda. Adı da buradan gelir.Daracıktır sokakları. Kaybolmak istersiniz birbirine benzemeyen, yıllanmış evlerin arasında. Hangi sokaktan geçerseniz geçin denize kavuşursunuz. Bu yüzdendir ki orada deniz daha sıcak daha samimi...Deniz, karnı acıktırır. En azından benim öyle.Cunda’ya kadar gelmişken de Papalina yemeden gidilmez. Karadeniz için Hamsi ne ise, Ayvalık için de Papalina odur. En güzel hali de Cunda’da bulunur. Çok narinlerdir ama küstürmeye gelmez. Balıkçıkların mavi sevdası ondandır işte. Tadı da başkadır.Bir Ayvalık macerası daha böyle sona erer. Keyifli ama buruk. Ucunda mavilikten, maviliğimden ayrılmak var. Aklıma geldikçe sorguluyorum. Nasıl bağlandım ben bu yere? Her sene yeniden görmek dileğiyle ayrılıyorum ondan. Her ayrılış da aynı hüzün. Benim için sevginin tanımı olmuş Ayvalık. Kavuşamadığım ve hep yarım bıraktığım. Ben kendi hikayemi bu maviliğin ucunda buldum, en anlamlı seyahatimi ona yaptım.Berfin Küçük Yalnızlık Üzerine Kendinizi ne kadar yalnız hissediyorsunuz ya da bu yalnızlığı ne sıklıkla hatırlıyorsunuz? Kimi insanlar vardır ki sürekli çok yalnız olduklarından yakınıp dururlar, en azından yakınabilecekleri birilerine sahip olduklarını hesaba katmadan. Kimileri de kendilerinin en ufak derdini dinleyebilecek birilerine bile sahip olmadığı hâlde yalnız olduklarını kabul etmezler. Peki o zaman ne demekti yalnızlık? O da güzellik ve çirkinlik gibi göreceli bir kavram mıydı? Yalnızlığın neyi ifade ettiği kişiden kişiye değişebildiği gibi yalnızlığın insana hissettirdikleri de kişiye bağlı olarak değişebiliyor fakat genelgeçer bir durum var ki o da yalnızlığın kişinin kötü hissetmesine ve yaşamdan zevk almasına engel olduğu gerçeğidir. Hâlbuki, hepimizin kendini zaman zaman yalnız hissettiği vakitleri olmuştur. Asıl mesele bunu ne derece ve de ne sıklıkla hissettiğimizdir. Ben bahsettiğim bu yalnızlık hissini nadir hissettiğimden dolayı hiçbir zaman gerçekten yalnız bir insan olduğumu düşünmedim. Bu nedenle kitapçının birinde denk geldiğim Peyami Safa'nın Yalnızız adlı eserini ismi dikkatimi çektiği için satın alıp okumaya karar verdim. Kitabı satın aldığım ve bitirdiğim süreç içerisinde yalnızlık kavramı üzerinde düşünüp durdum. Bu süre zarfında diğer insanların yalnızlığa bakış açılarını da gözlemlemekle birlikte kendimin de düşünce ve hislerini tarttım. Yalnızlık, her ne kadar insanın sadece çevresindeki insanlarla olan ilişkisine bağlı gibi gözükse de Yalnızız kitabıyla birlikte; aslen insanın kendisiyle ilişkisine bağlı olduğunu fark ettim. Evet, ben yalnız hissetmiyorum ve bunda çevremin de büyük etkisi olduğunu kabul ediyorum. Çok güzel bir ailem ve hepsi birbirinden değerli birçok arkadaşım var ama yalnız hissetmememin asıl