yemek sırası var; fakat çok garip, öğrenciler bunların birinde uzun bir kuyruk oluşturmuşken diğerinde hiç kimse yok. Hâliyle görevlilerden biri öğrencilere diğer sıranın boş olduğunu, bir kısmının diğer sıraya geçebileceğini söylüyor; ama çok enteresan bir şekilde hiç kimse diğer sıraya geçmek istemiyor, herkes yerinde kalıyor.Acaba bu örnekler tekil ve yanıltıcı mı yoksa anlamlı mı? Bir yandan kafamı bu düşünce kurcalarken bir yandan da geçgeç yapıyorum (TDK’ya göre “zap yapmak”). Şu, en önemsiz meselelerin inanılmaz bir ciddiyetle ele alındığı klasik sabah programlarından birinde meşhur dizi Kurtlar Vadisi’nin tekrar başlayıp başlamayacağı tartışılıyor. Bilmem kimin yalancısı olduğunu belirten spiker dizinin bir daha hiç çekilmeyeceğini iddia edince herkeste bir hayal kırıklığı, bir tepki… Hiç kimse de çıkıp “Zaten bu dizi biraz kabak tadı vermemiş miydi?” demiyor. E onlar demiyor da, oyuncular ve teknik ekip de mi bu zamana kadar böyle bir şey demediler ki dizi tam on üç sene, cılkı çıkana kadar devam etti? Kazara farklı bir projede farklı bir tipi canlandırmaları gerekir de oyunculukları biraz zenginleşir diyekorktular herhalde. Neyse, bu konu üzerinde çok düşünemem; çünkü bir an önce evden çıkıp derse yetişmem gerekiyor. Uzun bir günün ardından Galatasaray’ın maçını izlemek için televizyon karşısına geçiyorum. Ama televizyonu biraz erken açmış olacağım ki haber bülteninin sonuna denk geliyorum. Spiker, sağ olsun, “Haberleri izlediniz. İyi akşamlar.” diyerek izlediğimin ne olduğu konusunda kafamda oluşan büyük soru işaretlerini dağıtıyor. Bense spikerin neden bu kadar saçma bir alışkanlığı değiştirecek küçük bir değişikliğe dahi direndiğini sorguluyorum. Neyse, maç başlıyor. Teknik direktörlerin kadro seçimleri ekrana geliyor. Riekerink’in geçen haftaki kadroyu, kazandığı için hiç değiştirmediği anlaşılıyor. Yorumcu da bunu pek takdir ediyor. Ama hiçbir değişiklik olmadan takım nasıl daha iyi oynayacak? Öyle görünüyor ki Riekerink de sandalyesiz kalmaktan çekinmiş.Televizyonun ekranıyla bu kadar haşır neşir olduktan sonra kendisini düşünmeye başlıyorum. Kendisi şüphesiz bizim ta ilk defa taş üzerine sivri cisimler yardımıyla yazı yazmamızla başlayan teknolojik gelişim sürecimizin son parçalarından biri. Böyle söyleyince bu ilkel yazıyla koskoca televizyonu garip bir şekilde aynı kefeye koymuş oldum; ama düşünüyorum da, aslında hiç ortada yokken “televizyon” diye bir makine yapma fikriyle daha önce hiç yapılmamışken sivri bir aletle taş üstüne anlamlı şekiller çizme fikri aynı belirgin özelliği taşıyorlar: uçuk bir deneme tutkusu. Hâsılı kelâm, televizyonun ekranıyla kendisi siyahla beyaz gibi farklı insanları gösterdi bana. Ekranın gösterdiği insanlar, şu kısacık ömürleri için geldikleri dünyada mümkün olduğu kadar çok farklılığı deneyip hem daha iyiye ulaşma fırsatını yakalamak hem de daha çok tat tatmak varken sırf az da olsa mevcut memnuniyetlerini korumak adına aynı noktalara çakılı kalan insanları, televizyonun kendisinin gösterdiği insanlar ise tam terslerini...Hâl böyle olunca televizyonu izleyen insana da meseleyi tahlil edip biri doğruyken diğeri doğru olamayacak kadar birbirine uzak olan bu uçlar arasında doğruyu bulmak farz oldu... Tabii farklılıklar denemek bazı durumlarda akıl kârı olmayabilir, hatta büsbütün absürtolabilir; mesela sırf farklılık olsun diye ülkede acil servis numarasını değiştirmek saçma olur. Ayrıca doğrultusu akıl ve mantıkla değil, gidip de rastgele belirlenmiş bir değişim, ilerlemeyesebebiyet vermeyeceği gibi mevcut kazanımların kaybedilmesine de neden olabilir. Ancak bana kalırsa bunların hiçbiri televizyon ekranında görülen insanların belirli noktalara çakılı kalma tercihlerini haklı kılmaz. Zira ileri gitmenin şartı hep aynı şeyleri yapmak yerine farklı yollara başvurmak olduğu gibi insan ömrü -akıl ve mantıktan tamamen bağımsız olmamak kaydıyla- biraz delice değişim kararları almayı normalleştirecek kadar kısa. Ayrıca farklılık deneme işi her zaman o kadar riskli değil; sadece, bizi eskiye sımsıkı bağlayan anlamsız alışkanlıklarımızdan olacak, bu riskler bizim tarafımızdan biraz abartılıyor. Bu durum özellikle de eski teknolojik- veya “teknolojik” dahi olmayan- aletlerden yeni teknolojik aletlere geçişte- yahut geçmeyişte- o kadar sık yaşanır ki bu durumu ünlü fotoğrafçılarımızın fotoğraflarında dahi görebilirsiniz. Mesela Ara Güler’in İstanbul’un Gözü adlı sergisinde bir fotoğrafta görülen pazar satıcısı bu türden bir insan; zira kullandığı mekanik tartıyla aynı fiyatta, çok daha hassas tartım yapan modern tartılar çıkmış olmasına rağmen o hâlâ eski tartısını kullanıyor.Ben mi? Beeeen, ben tabii ki makinenin kendisinin gösterdiği insanlardanım. Yazıyı okudunuz. İyi akşamlar.Kaynakça:Güler, Ara. İstanbul’un Gözü. 25 Ekim 2016 tarihinde erişildi. http://www.araguler.com.tr/tr/old-istabul-photos.htmlDoksanlar Kralı 11 Ekim, 2014 | Merve ÖzcanÇoğumuz Türk filmleriyle büyüdük. Orada anlatılanlarla şekillendi bir dönem hayal dünyamız. Bizi güldüren insanları sevdik, ağlantanlardan nefret ettik. Zamanın imkansızlıklarıyla yapılmış harika işler izledik. Kiminin adını hiç bilmedik, kimininse hala aklımızdadır isimleri. İşte Çöpçüler Kralı da böyle bir film , hala aklımızda olanlardan, bize çok şeyler hatırlatan, anlatan… 1977 Arzu Film yapımı olan film, Beyoğlu’nun Cihangir semtinde geçmektedir. O günlerin Cihangir’ini görüp, şimdiki haliyle kıyasladığımızda aralarında korkunç bir fark olduğunu görürüz elbette. Kibar Feyzo filmiyle birlikte dört büyük komedi oyuncusunu içeren iki filmden biri olmasının yanında, İlyas Salman’ın Yeşilçam’da yer aldığı ilk film olarak da bilinir. O dönemin politik ve sosyal yapısını da içeren , Yeşilçam’daki trajikomik türün en iyi örneklerinden biridir. Filmin çekildiği yıllarda da dönemin siyasi ve sosyal durumuna ilginç göndermeler de yapılmaktadır. Apartman sakini Ertuğrul Bilda’nın sürekli gazetelere şikayetlerde bulunmasından, insanların ekmek ve tüp kuyruklarında sıraya girmesine kadar birçok noktada bu durumu görebiliriz. 70’li yıllardan, 90’lı yıllara kadar olan süreçte de, Yeşilçam’ın ve hatta biz gençlerin de zihinlerinden silinmeyen bir Türk filmi olarak kendi adını altın harflerle yazdırabilmiştir. Filmi izlerken kendinizi o dönemin şartlarına ve insan ilişkilerine kaptırabiliyorsunuz. Mesela günümüzde de hala varolan kıdemini kullanma durumu, burada da işlenmiştir. Mahalledeki esnafa ve emrinde çalışanlara üstünlük göstermek amacıyla mevkisini kullanan ve devlet memuru olan Şakir’in, bir çöpçü ile aynı kadına aşık olup ikisinin de başından geçen olayları anlatmakta. Genelde üçkağıtçı rollerde görmeye alışık olduğumuz Şener Şen ve her an mimikleriyle bizleri güldürmeyi başarabilmiş Kemal Sunal, rollerine gerçekten çok yakışmaktadırlar. Kemal Sunal (Apti), amirinin sözünü dinleyen, görevine ve işine bağlı bir çöpçüyü canlandırmaktadır. Mahalledeki esnaf tarafından sevilmiş ve benimsenmiş biridir. Laf edilmesin diye kendi işi dışındaki işleri bile yapmaya hazırdır. Şener Şen (Şakir) ise, Apti’nin amiridir. Çıkarları için esnafı kullanır, sevdiği kadına hava atmak için emrinde çalıştırdığı Apti’yi ezer. Sözde kuralcı bir insandır ancak özünde bencildir. Film, çöpçü olduğu için ezilen ve hor görülen Apti’nin bir yerde insanlardan aldığı intikamı da bizlere göstermektedir. Bunu bir gazinoda şarkı söyleyerek ya da sonrasında tekrar özüne döndüğünde insanlara vermiş olduğu cevaplardan da anlayabiliriz. Kendi kabuğuna çekilen, hayata sıfırdan başlayan bir Apti. Daha sonrasında en azından birçok Türk filminde alışık olmadığımız “buruk” bir sonla biter film. Filmin sonunda ise insana, o çok aşık Apti’ye, otoriter Şakir’e ve çok sevilen Hacer’e ne oldu diye düşündürtmüyor değil. Hayatın sillesini yemiş Apti’nin, sevdiği kadına filmin sonlarında verdiği cevap ise çok manidardır; “Senin terliklerin çöp, çöp olan bunlar.” Ve ardından çektiği derin bir “Oh be!”. Nasıl bitmiş olursa olsun, bundan yıllar sonra bile izlenmeye değer bir Yeşilçam kültü olarak kalmaya devam edecek bir film Çöpçüler Kralı. Her izlendiğinde tekrar tekrar hatırlanacak o dönemin zorlukları, mahalle ilişkileri, baskın anne-baba-abi diyalogları. Hatta günümüzdeki problemleri düşünüp, kendi kendimize “Bak, o zaman da böyle şeyler varmış.” diyebiliyoruz. O görmeye alışık olduğumuz, izlerken bizleri ilginç bir şekilde kendine bağlayan Türk filmi tadını yakalayabiliyoruz. Senaristin izleyenlere vermek istediği mesaj kişiden kişiye değişse de özünde “pes etme” demektedir. Apti’nin mahalledeki arkadaşlarının tüm ikazlarına rağmen Hacer’i sevmesi gibi. Ya da her şey sona erdiğinde, hayalleri yıkılmış bir Apti beklerken belki, aldırmadan yoluna devam etmesi gibi. Bize hayattan bir kesit sunuyor Zeki Ökten. O dönemdeki günlük yaşantının bir kesitini, mizahi bir dille anlatıyor ve filmin sonunda da, “hayat devam ediyor.” mesajı ile seyirciyi başbaşa bırakıyor. Bizler de geriye dönüp baktığımızda, adını duyduğumuzda, yüzümüzde tebessüm ettirecek güzel bir anı olarak kalıyor zihinlerimizde , çocukluk zamanlarımızdan bize kalan şeyler gibi , biraz sıcak, biraz buruk… KIRMIZI VE SİYAH “Eğ başını, Eğ başını. Köle olarak geçireceksin tüm hayatını. Eğ başını, Eğ başını. Buraya kazmışsın zaten mezarını.” Merhaba! Bugünkü yazımda, Sefillerin 2012 tarihli İngiliz yapımı olan müzikali hakkında bilgi vereceğim. Victor Hugo’nun 1860’lı yıllarda yazdığı unutulmaz eseri Les Misérables (Sefiller), 1815 yılında başlar ve 1832’de Haziran ayında gerçekleşen Paris Ayaklanması ile son bulur. Siyaset ve ahlak felsefesinin temellerini oluşturan ögelerin sıkça görüldüğü bu roman, o dönemlerde yaşanan adaletsizliği bazı karakterler üzerinden anlatır. Mesela, ekmek çaldığı için kürek cezasına çarptırılan ana karakterimiz Jean Valjean, hapiste kaldığı on dokuz yıl boyunca insanlığını yitirmiştir. Bir zamanlar mahkum olduğunu gösteren belge yüzünden ise kalacak bir yer, çalışacak bir iş bulamamaktadır. Onun başından geçenleri okurken ve insanların ne kadar acımasız olabileceğini görürken aynı zamanda merhamet, din, antimonarşizm konuları üzerine de düşündürüyor. Peki, bu dünyaca ünlü kitabın müzikali nasıldı? Tek kelimeyle harika! Müzikal seven bir insan olmamama rağmen, bu müzikal beni o kadar derinden etkiledi ki anlatamam. Şarkılar, diyaloglar, oyunculuk, kostüm… Aklınıza gelen her yönden başarılıydı. Geçen 160 dakikanın sonunda ağzınızı açık, gözlerinizi yaşlı bırakan bu müzikal, yıllar geçse bile etkisini kaybetmiyor. Üç kere izlememe karşın, hâlâ ilk günkü heyecanla ve merakla oturup dördüncü kez izlerim. “Kimsenin kayıp olmadığı bir yer biliyorum. Kimsenin ağlamadığı bir yer biliyorum. Ağlamak yasaktır orada… Buluttaki şatomda.” Umut… Müzikalin başından sonuna kadar evsizlerin, açların, yetimlerin hayallerini ve umutlarını görüyoruz. Jean Valjean yeniden iyi bir insan olma, Fantine kızının babası olan, güvendiği adamın geri gelmesi, Cosette ise gerçek bir aileye sahip olma umuduyla yaşıyor. Herkesin bir hayali var ama ne yazık ki o hayaller hayatın acımasızlığı karşısında buhar olup gidiyor. Müzikalin beni en etkileyen yönlerinden biri de Enjolras ve diğerlerinin hayalleri ve o hayaller uğruna ölmeleri. Herkesin söz sahibi ve eşit olduğu bir toplum için savaş verdikleri o sahneler müzikalin en güzel ama aynı zamanda en hüzünlü kısımlarıydı. Küçücük bir çocuğun, gencecik insanların sokakları kırmızıya boyaması… Özellikle de liderleri Enjolras’ın ölümü tüylerimi diken diken etti. Kaçacak bir yeri kalmadığında, öleceğini anladığı anda bile kırmızı kumaş parçasını kaldırması çok etkiliydi. Vurulup camdan aşağı sarktığında ise hâlâ kırmızı kumaş parçasını tutuyor olması ise hayranlık uyandırdı. “Kırmızı, öfkeli insanların kanı! Siyah, geçmişin karanlığı! Yeni doğacak dünya kırmızı! Siyah, sona erecek gecenin karanlığı!” Film boyunca sembolizm önemli bir yer tutuyordu. İzlemek için ilk oturduğunuzda hepsini fark etmeyebilirsiniz. Bende öyle olmuştu. İkinci kez izlerken detaylara daha çok dikkat etmiştim. Örneğin, Jean Valjean, kızının âşık olduğu adamı bulmaya gittiği ve onun da devrim yanlısı öğrencilerden olduğunu öğrendiği sahnede sembolizm bulunmaktaydı. Gençlerin, özellikle de Marius’un başına bir şey gelmemesi için dua ettiği sahnede Jean Valjean’in arkasında bir tabelada surat bulunmaktadır. Bu The Great Gatsby’de de olan bir semboldür. Tanrının duaları duyduğunu ve her şeyi gördüğünü anlatır. Fark etmediğim, ikinci izleyişimde gördüğüm anda şoke eden başka bir detay da barikat sahnesindeydi. Çeşitli eşyaları yığarak oluşturdukları barikatların en önünde çatışmanın getireceklerinin habercisi olan bir büyük bir de küçük tabut bulunmaktaydı. Sırasıyla Enjolras ve Gavroche için. Karakterler de bazı düşünceleri sembolize etmekteydi. Jean Valjean idamın yanlışlığını gösterirken, Cosette, çocuk işçi çalıştırılmasını eleştiriyordu. Fantine ise kadınların, toplum tarafından ahlaksızlığa itilişini temsil etmekteydi. “Aşağı bak da bir dene, becerebiliyor musun merhamet etmeyi? Aşağı bak da bir gör, ahbaplarının altındakileri!” Şarkılarıyla , kostümleriyle, her şeyiyle çok özel olan bu müzikali herkese öneririm. Benim hayatıma güzel melodiler, dizeler, sözler kattı. Size de katması dileğiyle. Deniz KIZILELMA Görseller Kaynakça: Erişim Tarihi:19.11.2016 https://www.google.com.tr/search?q=les+miserables&espv=2&biw=1366&bih=662&site=webhp&source=lnms&tbm=isch&sa=X&ved=0ahUKEwiFp8z_lLXQAhViCcAKHeOGBjAQ_AUIBigB#imgrc=haeP_kzmHWFa3M%3A https://www.google.com.tr/search?q=les+miserables&espv=2&biw=1366&bih=662&site=webhp&source=lnms&tbm=isch&sa=X&ved=0ahUKEwiFp8z_lLXQAhViCcAKHeOGBjAQ_AUIBigB#imgrc=ZLIqesO6MTq9SM%3A https://www.google.com.tr/search?q=les+miserables&espv=2&biw=1366&bih=662&site=webhp&source=lnms&tbm=isch&sa=X&ved=0ahUKEwiFp8z_lLXQAhViCcAKHeOGBjAQ_AUIBigB#tbm=isch&q=les+miserables+enjolras+death&imgrc=GdXeojBwHdvr3M%3A https://www.google.com.tr/search?q=les+miserables&espv=2&biw=1366&bih=662&site=webhp&source=lnms&tbm=isch&sa=X&ved=0ahUKEwiFp8z_lLXQAhViCcAKHeOGBjAQ_AUIBigB#tbm=isch&q=les+miserables+enjolras+death&imgrc=-F7Z5n_p0DGPYM%3A ‘Hayattaki en büyük tehlikelerden birisi, insanın hedeflerini çok zor koyup başaramaması değil, çok basit koyup başarmasıdır.’ Michelangelo HEDEFİME GİDEN ZORLU YOL Kendime sorular sorduğum aynı zamanda da hedefime ulaşmaya çalıştığım bir yolculuğa çıkalı epey oluyor. Yolculuğumdaki son zamanlarda kendimle savaş halindeyim. Birtakım tartışmalar, sonu gelmeyen kavgalar ve gün sonunda aynaya baktığımda karşımda buruk bir ben varım. Bir elimde cevap bekleyen sorular, diğerinde kendimi oyaladığım cevaplarım…Yalnız hissediyorum, tek başıma yol alıyorum gibi. Yolum karanlık sanki, önümü göremiyorum. Yolun başında olmama rağmen yorgunluğun iliklerime işlediğini hissedebiliyorum. Bu fotoğrafı gördüğüm an yürümekte olan insanı kendim sandım çünkü ben de yolumu bata çıka takip ediyorum. Ondan farklı olarak aydınlık bir arka plana sahip olmadığım izlenimine kapılıyorum. Bu zorlu yol bana neler kazandıracak ve beni nelerle karşılaştıracak merak ediyorum. Umuyorum ki kendimi aradığım bu yolculuk boyunca kendime sorduğum soruları son derece dürüst bir şekilde cevaplayabilirim. Peki ya neden ulaşılması imkansız gözüken bir zirveyi kendime hedef koydum? Sanıyorum ki hayatı sorgulamaya başladığım andan itibaren bu soruyu kendime defalarca sormaktayım. Sorumun cevabı son zamanlarda çok daha net bir şekilde beliriyor zihnimde. Daha aşağısını hedef olarak koyamazdım kendime çünkü onlar bir zirvenin yanında ulaşılabilir tepecikler olarak kalırlardı. Koyacağım hedef beni tatmin etmeliydi. En sonunda ‘Evet, ben yaptım, bu yolu tamamladım!’ dediğim yer… Hayatta belli bir olgunluğa ulaştığım ve her 1 zorluğu yendiğim kısacası altın çağımın başlangıç noktası olarak görüyorum ulaşacağım zirveyi. Yine de merak ettirmeyip söylemek istiyorum: evet, basit hedeflerim de var. Elbette zirvede değiller ama yolumda sağa sola, bir yerlere serpiştirdim onları. Sadece, dikkate değer değiller Kendime bir diğer sorum ise neden inatla bu tırmanışı sanki gece yola çıkmışçasına karanlık bir ortamda yaptığımı düşünüyor olmamdır. İtiraf etmeliyim, bu yokuşu kendime neden zorlaştırdığımı asla anlayamıyorum; fakat, yolda ilerlerken karamsarlığın önümdeki engellerle yakalamaca oynadığını hissedebiliyorum. Kim sobelerse beni yolumdan döndürmeye çalışma sırası ona geçiyormuş gibi. Kurulan tuzakları görememe korkusu benimkisi. Sanki hep bir engel oyunu kazanıp benim hamle yapmama izin vermeyecekmiş hissini uyandırıyor ve ardından gelen çaresizlik içime işliyor. Ben ne mi yapıyorum? Şu sıralar ilerlemeyi bırakmış bir şekilde tırmandığım yokuşun bir köşesine oturmuş zirveye korka korka bakıyorum. Asla ulaşamayacağım gibi hissediyorum. Geri dönmeyi kendime yediremiyorum, halbuki o kadar yol kat etmişim. Şimdi soruyorum kendime: Neden yalnızsın? Duymak istediğim cevabı mı vermeliyim kendime yoksa gerçeği mi söylemeliyim, bilemiyorum. Herkesin bir hedefinin ve o hedefe gittiği bir yolun var olduğuna inanırım hep. Bu yolda bazı değişkenler rol oynar. Mesela kimisinin çiçekli böcekli bir yolunun var olduğuna, yerler dikenli olmasına rağmen kimisinin yoluna çıplak ayakla çıktığına inanırım. Bunun yanında bazısı için küçük hedefler aşılması gereken ilk engellermiş ; diğerleri ise hayattaki en büyük hedefini ulaşırken zorlanmayacağı bir yere koyarmış gibi gelir bana. Düşünüyorum da dünyada milyarlarca insan, milyarlarca yaşam ve bu kadar geniş skaladaki seçimler ve düşünceler içinde birbirinden çok farklı hedefler ve yollar olmasını görmek şaşırtıcı olmaz sanki. Bu yüzden inanıyorum ki kendi yolumdan ve hedefimden, bu yolda yaşadığım zorluklardan, yoldaki engellerden ve en önemlisi bu tırmanışta kendimi içinde bulduğum duygu ve düşüncelerden birine bahsedersem o kişi beni anlamayabilir. Yere düşen bir çocuğun ağlamadan hemen önce dediği gibi ‘Anne!’… Bir köşeye sinmişim, yorgunum. Destekleyici bir varlığın elimden tutup beni kaldırmasına ihtiyacım var sanki. Yolun sonunda ne var, o zirvede seni ne bekliyor? Cevabından adım kadar emin olduğum tek sorudur bu. Aynı zamanda cevabından korktuğum bir sorudur. Cevap, tek kelimelik ve derin anlamları olan bir kavramdır. Başarı… Bazı insanlar kendi yollarının sonunda para görmek isteyebilir. Diğerleri için aşk, sevgi bir amaçtır belki de. Bense varış noktama son adımımı attığımda şöyle derin bir nefes alıp geldiğim yola dönerek ‘Ben başardım.’ demek istiyorum. Hedefimin başarı olduğunu anladığım andan itibaren söylediğim bir söz vardır: ‘Her insan hayatında bir şeyle sınanıyorsa benimkisi de başarıdır.’. Bu yüzden olacak ki basit hedefleri başardım demek gerçek hedefimi aldatıyormuşum gibi gelir. Yine bu yüzden üstesinden gelemediğim her engel başaramamam için sırtıma binen yük gibidir. Ben kendime sorular sorup kendimin soruları cevaplamasını beklerken koca yolda sadece iki adım ilerlemiş gibi hissediyorum. Doğrularım ve yanlışlarım yani kısacası düşüncelerim savaşmaktalar. Tuzaklar kuran da, yolu uzatan da ve kendimi yavaşlatan da benim, farkındayım. Şu an ne mi yapıyorum? Bir köşeye oturdum, karanlığın çökmesini bekliyorum. Biliyorum ki benliğimle bir ateşkes yapmazsam bu tırmanış benim için mutsuz ve daha çok yorucu geçecektir. Sanem Işık 2 Kaynakça: Person, Andrew Ly. Walking In Forest Covered In Snow. 2018. Fotoğraf. 3 Ahmet Hamdi Kürkçüoğlu 21601623 İskender Pala Mesela İkinci Blog Yazısı İMAJ MESELESİ “Vaktiyle çölde kör bir adam yaşarmış. Küçük bir kulubecikte oturur, bahçesindeki hurmalarla beslenir...” (Pala, 2016) (Sf: 19) hikayenin başını hala dedemin sesinden duyar gibiyim. Evet. Büyükbabamı bana “Hadislerin Öteki Yüzü” (Pala, 2016) adlı hikayeyi bana anlattığını hatırlıyorum. Kardeşlerin, kuzenlerim, ve arkadaşlarım hep beraber dedemin etrafında bir daire şeklinde çöker, pür dikkat hayatı acısını ve tatlısını tecrübe etmiş, nefes almakta zorlanan, hayat maratonuyla yorulmuş o adamı dinlerdik. Babannemin bana Mevlana’nın yedi öğüdünü aktarışını da hatırlıyorum: “ Ahmet! Cömertlik ve yardım etmede akarsu gibi ol.” ve gece yatmadan önce beraber ezberlediğimiz dua ve sureleri de hatırlıyorum. Meğerse onlardan ne kadar çok şey öğrenmişim. Bunu dedelerimiz, atalarımız sürekli yapmışlar, bilgelik, ders ve feyz alma ve yolumuza ışık tutmak gayesi ile öyküler yazıp tecrübe ve fikirlerini başkalarına aktarmışlar. Bizler, Türk Milleti’nin irfanlı ve ilimli torunları hayvan masalları ve ahlak kitapları aracılığıyla bu ortak benliği, başımızdan geçen sahneleri ve insalığın zamanla kazandığı tecrübeleri nesiller boyu unutturmamaya çalıştık. Bizi doğru yolda ilerleten, irfan ve ilimde bizim yolumuzu aydınlatan ve şerden uzak tutan bu hikayeler oldu. Peki ya neler değişti? Kütürümüz ve tarihimiz bu kadar köklü ve kudretli iken neden bu modern zaman bu devamlılığı bozdu? Tarihimiz, kültürümüz ve edebiyatımız bilgisayar çağı ile beraber neden mührü henüz sökülmemiş bir hazine gibi kaldı? Cevabı çok basit aslında: Küreselleşmeyle küçülen dünya ve Lale devrinden bu yana süren batılılaşma hareketi. İskender Pala Mesela adlı kitabını okuyunca aklıma ilk olarak lisede okuduğum Cemil Meriç’in Bu Ülke adlı kitabı geldi. Eserde Lale Devri ile kapılarını batıya açan Devleti Aliye’nin, batı çerçevesinde birçok ıslahat yapıtığını ancak bunların çoğusunun başarısız olduğunu anlatmış ve yanlış batılılaşmanın eleştirisi yapılmıştı. Cemil Meriç’e göre Devleti Aliye bu kudretli imparatorluğun sonlarına doğru batıya birçok “”aydın”” göndermiş ve batının anlık üstünlüğünün sebebini bulmayı amaçlamıştı. O aydınlarsa ya kaçmış, ya da insanları Devleti Aliye’ye karşı kötü düşüncelere büründerecek şekilde yazılar çıkartmışlardır. Türk Aydını yangından kaçarmış gibi uzaklaşmıştır memleketten. Hayır kirlettiği bir odadan kaçar gibi kaçmışlardır. (Meriç, 1985) Yeniçerilerin kaldırılışıyla beraber sarayla etrafındaki bir grup benliğini kaybetmiş ve yabancılaşmış “”nitelikliler”” sınıfının önünde batılılaşma hususunda hiç bir engel kalmamıştı. Eskiden Mesela’daki hikayeleri büyüklerimiz aracılıyığla öğrenirken şimdi meteriyalist düşünceleri olan batılı “aydınların” kitaplarını okuyoruz. Babamın ve dedemin eski fotoğraflarına baktığımda dikkatimi çeken bir husus ise fotoğraflarda yıllar geçtikçe babam ve dedemin giydiği giysilerin değişmesiydi. Dedemin onsekiz yaşındaki fotoğrafında bir fesi, bir cep saati, şalvarı, kuşağı ve kuşağında bıçaklar vardı tıpkı Erzurum halk oyunundaki giysilerindeki gibi. Bir onyıl sonraki portrede ise fesin yerini fötr bir şapka, şalvar ve kuşağın yerini ise kumaş bir takım elbise ve papyon almştı tıpkı babamın küçüklük fotoğrafında olduğu gibi. Babamın gençlik fotoğraflarına bakarken ispanyol paça pantolonlar ve uzun saçlardan tutun şu yırtık kot pantolonlara, tişörtlere ve aynalı güneş gözlüklerine doğru bir geçiş vardı. Doğu kültüründen batı kültürüne doğru bir geçiş. Peki bunun sebei neydi? Ahmet Hamdi Kürkçüoğlu 21601623 İskender Pala Mesela İkinci Blog Yazısı Kendim genç bir birey olarak bunun sebebinin teknolojiyle beraber gitgide küçülen dünya ve iyice tembelleşen toplum yapısı. Biz gençler her konudan habersiz bütün günümüzü internette takılarak ve televizyon izleyerek harcıyoruz. Hiç bir konu hakkında yeterince bilinçlenmiyoruz. Batıdaki gelişmelere büyük tepkiler veriyor, onları el üstünde tutuyoruz. “Zaten onlar bütün bu istediklerimizi yapıyor.” mantığına kapılıyor, kendimizi hor görüyoruz. Bu hususta benim gibilerin haricinde aydınlarımızın da suçu var. Aydınlarımız bizleri bu kültürel ve toplumsal kimlik sorunu karşısında yeterince teşvik etmiyor ve bilgilendirmiyorlar. Halbuki bizde bu gezegenin bir parçasıyız. Eskiden tek ve kendine has olan bir topluluk... Aynı irfan çerçevesinde birleşen, beraber gülüp ve beraber ağlayan bir mümin camiası... Medeniyeti biz Türklerden öğrenenler, nasıl bizi bu yarışta gelip geçerler? Neden bir şalvar yerine kot pantolon giyiyoruz? Bize onun ilkel olduğunu inandırdılar da ondan. Sokağa çıktığımda bir çok insanı “modern” giysiler içinde görüyorum. Böylesi doğru olduğu için mi? Elbette hayır! “Moda” mı ne diyorlar, bir takım kendini onun güzel olduğuna inandırmış taklitçi bir maymun topluluğu. Kimse bunun sadece bir “İmaj meselesi” olduğunun farkında değil. Halbuki bizim ve islamın gerekçesiyle vücudumuzun belirli kısımlarını kapatacak şekilde giyinmemiz gerekiyor. Kesinlikle modernleşmeye karşı olduğumdan değil veya şalvar giymenin bizim benliğimizle birlikte tutacağınıda söylemiyorum. Sadece bu kadar köklü bir kültürü ve kimliği kenara atmak zoruma gidiyor, yoksa şalvar giymek istediğimden değil. Başka bir yandanda bütün gençlerin ağzında “American Dream” (Amerikan Hayali) dedikleri şey var. Hayatımız temiz bir yerde evimiz, güzel bir eşimiz, bahçemizde köpeğimiz, güzel bir spor arabamız, ve bol maaşlı bir işimiz olunca Amerikan işi niye olsun. Derebeyliği yıkıp ve kilisenin saltanatı kaldırılmasıyla elde edilen zafer Avrupa’ya siz bunun farkında olmasanız da çok pahalıya patladı. Maneviyatın yok olduğu ve maddeciliğin saltanat koltuğuna oturduğu bu toplumda batılılarla beraber gerçeklerde imha edilir. Batı dünyası kiliseleri devirerek kendi tanrı inançlarına ve imanlarına çamur attılar. Bu onların en büyük eksiğidir. Bizim onları örnek almaya ihtiyacımız yok demiyorum. Teklonojilerine, bulunan yeni ilaçlara ihtiyacımız yok demiyorum. Bugüne dek alfabesini değiştirmeyen ve tokalaşmak yerine birbirine eğilen Japonlar bir dünya devi ise biz niye değişelim. Bizim ihtiyacımız olan şey özdeşleşmek. Aklı ve ilmi kendine lider yapan Atatürk’ün dediği gibi: “Türkiye bir maymun değildir. Hiçbir milleti taklit etmeyecektir. Türkiye ne Amerikanlaşacak, ne Batılılaşacaktır. O, sadece özleşecektir.” En kötüsüde yıllarca bizden geride olan Avrupalıların bizleri, vahşi ilkeller olarak görmesi. Bizlerle dalga geçenlere benzemeye çalışıyoruz. İslam denince akıllara huzur dışında her şey geliyor. Türkiye yirmibirinci yüzyıla giremeyen ilkel bir arap ülkesi gibi düşünülüyor. Sanırım bütün bu yazdıklarımı Mesela’da ki Çare bölümü en iyi şekilde anlatıyor: “İki gönül eri hasbihal ediyorlardı. Söz müslümanların bugünkü haline geldi. Biri buyurdu ki: “Eskiden müslümanlar dıştan perişan ve ayrı görünselerde içten müttefik ve toplu idiler. Şimdi zahiren toplu, hakikatte ayrı ve paramparça durumdalar. Dünyada ve Türkiye’de de hep aynı... İslam diyince insanların aklına terör, şiddet kan, ve savaş geliyor artık” Çare? Çare bunu söyleyenleri utandıracak bir hayatı yaşamak” Ahmet Hamdi Kürkçüoğlu 21601623 İskender Pala Mesela İkinci Blog Yazısı Kaynakça Meriç, C. (1985). Bu Ülke. Pala, İ. (2016). Mesela. İstanbul: Melise Matbaacılık. güzel sözler. (n.d.). Retrieved from www.güzelsözler.com: http://www.guzelsozler.net.tr/ataturkun-batililasma-ile-ilgili-sozleri.htmlMehmet Burak Kapuağası İki Ağıt İnsan olarak başımıza gelen şeylere karşı çok fazla tepkilerimiz var. Harcanan asırların ve kat edilen mesafelerin boyutunda farklılıklar gösterir bu tepkilerimiz. Ama tüm insanların buluştuğu iki nokta vardır. Aşk ve ölümdür bunlar. Ne geçen ve geçmekte olan asırlar ne de her ömrün kendi yolunda kat ettiği mesafeler insanoğlunun bu iki ortak noktasını değiştiremez. Zira insanlığımızın kanıtı olan bu melekeler ancak insanlığımızla birlikte bizi terk eder. Her ne kadar bunlara karşı aldığımız tavırlar farklı gibi gözükse de aslında birbirinden pek ayırt edilebilir yanı yoktur. İnsan, bu iki kavrama aynı ölçüde muhtaçtır, çünkü kavramlar zıtlarıyla kaimlerdir. Ölümüz zıttı hayat gibi gelse de, onu yaşanabilir ve sabredilebilir kılan aşk olmazsa hayat, ölüme giden dolambaçlı bir yol olmaktan öteye gidemez. Onun anlamını aşk bahşeder. Öbür türlü sonu belli olan hayat yolculuğu iyi, bu yolun son kapısı olan ölüm ise kötü, hatta korkunç olmazdı çoğu insanın gözünde. Bu sonu bizlere bazen unutturan, bazense hayattan daha hoş gösteren aşk olmasaydı. Aşktır hayatı yaşanabilir, acıları çekilebilir ve hataları affedilebilir kılan. Ama her aşk içinde sonu ağıtla biten bir ölüm barındırır. İnsanlığımızdan kaynaklanır bu; faniyiz ve fani olmaya mahkumuz. Aşklarımız da haliyle bizim gibi fani. Her insan aşkını kendi içinde yaşatır. Onu tıpkı bir bebek gibi içinde saklar, korur ve büyütür. Onunla yaşar anılarını, onunla anlam katar hayatına. Aşığı maşukuna bağlayan şeydir bir insanı, içinde yaşattığı o masum bebek. Ve yine faniliğin neticesinde bu içinde yaşattığı insan biçimindeki aşkın sonu da ölümdür. Ağıtlar yakarız, ölen ve kalbimizdeki mezarlığa gömülen bu aşklara. İşte aşkın son kademesi olan bu ağıtlar, ölümle aşkın birleştiği ince çizgidir. Eğer insanın bu ağıtlara sabredecek ve içinde yeni bir aşkı doğuracak gücü yoksa onu bekleyen şey ince çizginin karşı tarafıdır. Çünkü aşık olma yetisini kaybetmiş bir insanı ölüden ayıran tek şey toprağın üstünde bulunmasıdır. Bu aşk farklı insanlarda farklı şekillerde temayüz eder. Kimine bir sevgili, kimine ideolojisi, kimine vatanı, kimineyse inandığı ilahı olarak… Hepsinin ortak noktası ise onlara sahip olan insanları ayakta tutmaları ve onlara güç vermeleridir, öbür türlü anlamsızlaşacak hayatla baş etmek için gerekli olan gücü. Uğruna aşık oldukları şey için ölümü dahil göze alabilecek bir güç… İnce çizginin diğer tarafıysa, soyut kavramıyla beraber gerçek ölümdür. Sonunda sevenlerinin ve aşıklarının yaktığı ağıtlarla süslenen ölüm. Dedik ya aşk ile arasında sadece ince bir çizgi vardır; ölüm bazı aşkların baş tacıdır, bazı aşklar ise ölümün… Öyle aşklar vardır ki insanın içinde yaşanan, en güzel meyvesi ölümdür. Aşığını destanlaştıran ve kişiyi aşkın asırlar üzerindeki tanımı yapan ölümler. Mecnun’un aşk(ları) gibi, Meşhedi İslam’ın inancı yolunda duyduğu aşk gibi. Onların aşkları öyle büyüktü ki, ölüm gibi korkunç(!) bir olgu, aşk ağaçlarının son ve en tatlı meyvesi oldu. Bir de ölümler vardır ki onları diğerlerinin üstünde kılar, sıradanlıktan azat eder. Şehit deriz biz onlara. Her inançta ve ideolojide yerleri vardır. İnandıkları davanın aşkı uğruna ölümü göze alan kahramanlar… İnsanların çoğunun kaçtığı ve ‘ölesiye’ korktuğu ölümden kaçmaz onlar. Bilirler ki hayatlarının anlamı olan aşk, ölümlerine de anlam katacaktır. Bir de bu kahramanların ardından yakılan ağıtlar… Her ne kadar yapılış şekli kültürden kültüre farklılık gösterse de aynı manayı işaret ederler, kahramanların ardından yakılan bu ağıtlar. O kahramanların ölmedikleri ve daima içlerinde korudukları ve yaşattıkları aşkların bir parçası olarak kalacağını haykırırlar bütün aleme. Öyle bir ölüm ki, bütün aşıklarının kalbinde yaşayacak bir yola giriş ve insanın mahkum olduğu fanilikten bir nebze olsun kurtuluş olmuş. İşte böyledir aşk ile ölüm, ikisi de birbirinden apayrı şeyler gibi gözükseler de; birbirini anlamlı kılar, birbirlerinden parçalar barındırırlar kendi içlerinde ve birleştikleri ince çizgilerde artlarından yakılan ağıtların ince çizgisini bırakırlar. Tao’nun Zen’ine benzeyen yapılarında tek fark renklerin birbirlerinin zıttı olamamasıdır. Siyah- beyaz değil ama gri-gri bir yapısı vardır bu zenin. Aralarındaki ayrımı yapan ise yakılan ağıtların soluk izleridir. KIRMIZI BEYAZ GÖKYÜZÜ Başkomutanımız ve ulu önderimiz Mustafa Kemal Atatürk’ün “İstikbal göklerdedir” sözü belki de havacılığa ve Türk milleti olarak göklerde bir an önce yerimizi almaya verdiği önemi en iyi anlatan kalıplaşmış sözlerden birisidir. Buna rağmen hepimizin onaylayacağı gibi göklerde olmak tek bir sözle gerçekleşebilecek bir ideal değildir. Mustafa Kemal’in Uçakları adlı kitap da tam olarak bu şekilde düşünen benim gibi insanları daha da aydınlatmak ve Türk havacılık tarihini tanıtmak, öğretmek amacıyla yazıldığını düşündüğüm oldukça faydalı ve öğretici nitelik taşıyan bir eser. Konuyla ilgisi olan insanlar için gayet ilgi çekici olarak da değerlendirilebilecek bu eser yakın tarihte piyasaya sürülen en güzel eserlerin arasında edebiyatımızda yerini almış. Çocukluk çağlarımızdan beri çoğumuzun hayalini kurduğu bir şeydir aslında göklerde yer almak. Kendimden örnek vermem gerekirse beş, altı yaşlarındayken benim için göklere çıkmanın tek yolu olan uçak yolculuklarında ne kadar heyecanlandığımı ve mutlu olduğumu anlatacak yeterli kelimeleri bulabileceğimi düşünmüyorum. Dinlere ve mitolojilere baktığımızda bile açık bir şekilde görülebileceği gibi gökler her zaman iyiliğin, mutluluğun, başarının simgesi olurken tam tersi bir ifadeyle yerler de kötülüğün, acının, utancın merkezi olarak tasvir edilmiştir. Durum böyleyken etrafındaki bütün baskılardan, zincirlerden kurtularak şehitlerinin kanlarıyla, arkada bekleyenlerin gözyaşlarıyla kurulmuş ve acıları yeni yeni dinmeye başlamış bir milletin de hem başarılarıyla, bilimiyle, kültürüyle hem de gerçek anlamda dinlerde bile bu şekilde görülen göklere yükselmek istemesi belki de en doğal isteklerden biridir. Mustafa Kemal Atatürk’ün de bu yönde bir isteği olduğunu ve bu sektöre girebilmek için girişimlerde bulunanlara verdiği destekleri de bu eserde de gayet net bir şekilde görebiliyoruz. Bir diğer açıdan bakarsak belki de o kadar zor bir dönemden çıkan bir millet için gökler çok daha farklı anlamlar ifade etmesi nedeniyle bu kadar güçlü bir arzu uyandırıyordur. Gökler iyiliği, mutluluğu, başarıyı temsil ettiği gibi belki de bunlardan çok daha önemli bir şeyi daha temsil eder. Özgürlük… Özgürlük kavramının bizim için ne kadar önemli olduğunu bugün bütün dünya devletleri bile “Ya istiklal ya ölüm” parolasıyla çıkıp kazandığımız Kurtuluş Savaşı’nda öğrenmiştir. Günümüzde de hala Zafer Bayramımızı kutlarken “Türk Yıldızları” akrotiminin adeta özgürlüğümüzü tekrar tekrar hatırlatırcasına göklerde yaptıkları gösterileri unutmak mümkün değil. Tabii ki havacılık tarihinin başlangıcından itibaren göklere önem veren tek devlet bizim devletimiz olmamıştır. Kitapta da anlatıldığı gibi Avrupa, Amerika hatta günümüzde Japonya gibi Uzak Doğu ülkeleri de göklerde olmak istemişlerdir ve bunun için çalışmışlardır, hala da çalışmalarına devam etmektedirler. Aynı zamanda ne kadar acımasız ve zor bir sektör olduğunu da anında yok olup giden büyük firmalara bakarak anlayabiliyoruz ve böylece devletler tarafından da neden bu derece üstünde durulan, durulması gereken bir konu olduğu hakkında da fikir sahibi olabiliyoruz. Cumhuriyetimizin ilk yıllarından başlayarak günümüze kadar uzanan gerek mecaz anlamda gerek gerçek anlamda bakabileceğimiz bu göklerde olma yarışında her zaman en önlerde yerimizi alabilmek, ülkemizi ve milletimizi yüz yıl önce olduğu gibi günümüzde de en iyi şekilde temsil etmek için elimizden geldiği kadar çalışmalıyız. Atalarımızdan, Ata’mızdan bize geliştirmemiz için bırakılan bu mirası Türk gençliği olarak hep beraber en iyi şekilde geliştirip dünyadaki bu yarışta yeniden en üstlerde yerimizi almak zor görünse de başarılabilir bir hedef. Unutmayalım biz istedikten sonra imkânsız yoktur. Yusuf Berk Aksoy Damla Ekin Tezcan 21001106 TURK 102-2 Assignment 2 Colette: Hayvanlar ve Katiller gibi; Masum ve İlkel Colette, tam ismi ile Sidonie-Gabrielle Colette; hem yazdıkları hem de yaşantısı ile Fransa’nın en aykırı kadınlarından biri.. Sevmek Ya Da Terk Etmek kitabının yazarı Delphine De Malherbe’nin dediği gibi “Kendisini devrimci ya da feminist değil, 'erotik bir militan’ olarak tanımlayan bir kadın”.. Üstelik gençlik yıllarında çevresinde Marcel Proust, Jean Cocteau, Picasso ve hatta Audrey Hepburn bulunan bir skandallar kraliçesi.. Sevmek Ya Da Terk Etmek romanında beni ilk etkileyen şey Colette değil, kitabın ismi oldu. Bu ikilem beni kitabı okumaya itti. Beni çeken bir başka şey ise; kitabın çok sevdiğim Audrey Hepburn’e adanmış olması ve arka kapakta Colette ile Hepburn’ün kafa kafaya çekilmiş resimlerinin bulunmasıydı. Colette ile ilk ortak noktamız; ikimizin de Audrey Hepburn hayranı olmasıydı ve bu bizi birbirimize yakınlaştırmıştı. Colette ise okumaya devam ettikçe tutarsızlıklarını bile haklı bulduğum, seneler öncesinin Fransa’sında yaşamış olmasına rağmen çok fazla ortak yönümüz ve düşüncemiz olduğunu düşündüğüm ve en önemlisi de cesaretine hayran kaldığım bir kahraman oldu benim için. Colette’in kendi yazdığı romanlardan önce; Delphine De Malherbe’in kaleminden, hayran olduğu Colette’in yaşamını, Colette’in ağzından yeniden kurgulayarak yazdığı bu romanı okumak ise; Colette’i daha iyi tanımak açısından bana yol gösterdi. Hatta, 1800'lerin sonu ile 1900'lerin başında Fransa’da yaşayıp; Colette’i bizzat tanımak istememe sebep oldu. Sevmek Ya Da Terk Etmek, neredeyse kitabın içeriğini tek bir cümleyle anlatan, Puşkin’in bir sözü ile başlıyor: "Efsanenin yalanları, tarihin sefil sayfalarından çok daha güzeldir..” Okudukça anlıyorsunuz ki; Colette bir efsane ve onun hem kendisine hem de kendisi dışındakilere söylediği yalanlar, sadece gerçekleri duymaktan korkanlar için değil; yalnızca gerçekleri kabul edenler için bile yeni bir sayfa açıyor. İnsanoğlunun yalnızca beş duyusunun olmasını çok az bulan Colette, okuyucuyu hiç duymadığı hatta bulamadığı duyular ve duygularla tanıştırıyor. Bazen öyle doğru laflar ediyor ki, benim gibi kitaplarda tek bir çizik ya da buruşukluk görmek istemeyen bir insansanız bile altını renkli bir kalemle çizmeden duramıyorsunuz.Üstelik bu söylemler yalnızca o yılların Fransa’sını değil, günümüzün Türkiye’sini hatta dünyasını yansıtıyor. Örneğin; on yedi yaşındaki üvey oğlu Bertrand ile yaşadığı yasak aşkın kendi seçimi olmadığından söz ederken şöyle diyor: "Sapkınların hepsi ahlakçıdır, kendilerini yiyip bitiren pisliği unutmak için demagojik bir dünya görüşü dayatırlar.” Romanda; Colette bir psikanaliz seansında psikanalistine yalnızca üvey oğluna duyduğu aşk ile nasıl baş edeceğini bilmediğini anlatmıyor. Her ne kadar psikanalisti bunun için çağırmış olsa da Colette; kadın erkek ilişkisinin çözümlenemeyen doğasını yaşamında yer etmiş tüm eski sevgililer, kocalar, entellektüeller, burjuvalar ve müzikhol dünyasının tuhaf yıldızları üzerinden gözler önüne seriyor. Colette’in yaşamından, Delphine De Malherbe’nin ise kaleminden etkilenmemek mümkün değil. Beni en çok etkileyen şeylerden biri ise, bu denli özgür, cesur ve aykırı bir kadının; kitabın ismine isyan edercesine yalnızca sevmeyi tercih etmiş olması. Colette; insanları terk etmeyi değil, onları sevmeyi tercih ediyor ve bu sebeple ihanete uğrayan, terk edilen ve sonunda üzülen hep kendisi oluyor. Ama tuhaf bir şekilde her seferinde yenilgiyi kabul etmemesi ve sevmeye devam edebilmesi, onu okurken beni çok etkiliyor. Hangi ağaçtan yapıldığını bildiğinden, kendini yontabiliyor. Colette’in kendi içinde yaşadığı çelişkiler ve bundan hiç çekinmemesi ise onu fazlasıyla doğal bulmamı sağlıyor ve kendimi ona daha yakın hissediyorum. Colette, kendisinin de dediği gibi basit bir kız, bizden biri ve doğallığı insanları rahatsız ediyor çünkü o, tarzları reddediyor. Çoğunluk onu feminist olarak adlandırırken o; bütün kadınların ölümcül, bütün erkeklerin despot olduğunu ve iki cinsiyet arasındaki şiddetin doğal olduğunu bunu yadsıyanı da küçümseyeceğini söylüyor. Bu çelişkiler; Colette’e olan güvenimi kırmak yerine ona daha çok güvenmemi sağlıyor çünkü bizden biri olduğunu okuyucuya kanıtlıyor. Yaşamın kendisi bir skandal iken, duygularını dışa vurmaktan çekinmeyen bir skandallar kraliçesine kendimi yakın hissetmeyi kendime çok görmüyorum. Colette’i okumaya devam edeceğim.. Sistem Sistemler insanların yarattığı ve iyi ya da kötü kullandıkları kurallar bütünüdür. Bu sistemleri hayatımızın her köşesinde görebiliriz. Mesela “normal” bir ailede doğduğumuzda kesinlikle maruz kalacağımız okul sistemi. Bu sistemler okul gibi küçük sistemlerden kapitalizm ya da din gibi büyük sistemlere kadar gider. İlk başta insanlar bu sistemleri daha kolay yaşamak için yaratmışlardır, bu bizim doğamızda vardır. Bir şeyleri düzenleyip basitleştirmeyi severiz. Bu sistemler ortaya çıkarken belli başlı koşulların bir araya gelmesi gerekir, yoksa doğal olarak insanlar sistemi kabul etmez. İşte sorunlar burada ortaya çıkar. Neden insanlar artık iş görmeyen ya da insanlığa zararlı olan sistemleri hala kullanmaya devam eder? Bu kabul ettiğimiz sistemleri bizzat biz kabul etmemişizdir aslında. Bizim atalarımız zamanın koşullarına göre etmişlerdir ve bu sistemler küçüklüğümüzden beri bize aşılanmıştır. Çoğu insan bu sistemleri düşünmeden yaşar hayatını, her şey zaten en normal halindeymiş gibi. Bu sistemlerden en büyüğü şu an kapitalizmdir. Kapitalizm paranın Tanrı olduğu bir dindir kısaca. Şu an uğraşıp üniversiteye gitmemin bir nedeni de bir meslek sahibi olup para kazanmaktır. Para kazanmak yaşadığımız dünyada büyük bir önem taşımaktadır. Yemek, barınma gibi ihtiyaçlarımızı parayla karşılarız, paramız yoksa ise sosyal statü bakımından da hayat standartları bakımından da sıfıra yakınızdır. Para bu kadar önemliyken insanlar para kazanmak için tabii ki akla hayale gelmeyecek şeyler yapmak zorunda kalırlar. Hepimizin bildiği gibi silahlar insan katletmek için yapılan aletlerdir. Tarih boyunca silah endüstrisi de gelişmiştir doğal olarak..Zamanında mızrak olan şeyler şimdi tüfek olmuştur ve katletme güçleri her geçen gün artmaktadır. Tarih derslerinde hepimiz bir bakıma öğrenmişizdir bu silahların insanlara neler yaptığını, nasıl ailelerin yok olduğunu, masum insanların öldüğünü... Peki bu silahları üretenler böyle canice bir şeyi neden yapmaktadırlar? Çok basit ;para. Silahlar, günümüzde piyasası çok değerli aletlerdir ve bunu üretenler tabii ki çoğu kişiden daha zengin olacaklardır, fakat bu zengin olan kişiler sadece üreten firmanın sahipleridir. Peki neden orada çalışan işçiler bu silahı üretmektedirler? Hiç mi düşünmemişlerdir o ürettikleri şeyin başkasını öldürmekte kullanıldığını? Belki düşünmüşlerdir belki düşünmemişlerdir, fakat sorun şudur ki düşünmeleri bir şeyi değiştirmeyecektir .Çünkü onların da paraya ihtiyacı vardır. Orada çalışarak belki ailelerini doyuruyorlardır belki hasta akrabalarına bakıyorlardır ve o işi bıraktıkları saniye “sıfır” olacaklardır, yani bırakmaları hiç işlerine gelmez. “Grev yapabilirler” diyebilirsiniz ama bu grev ulusal bir seviyede olmadıkça bir işe yaramayacaktır. Çünkü paraya ihtiyacı olan bir çok insan vardır ve fabrika işçisi bulunması zor bir şey değildir. Bu yüzden belki bu yaptıkları araçların kötülüğünün bile farkına varmıyorlardır. Peki bu sorunu nasıl çözebiliriz? Bu sorunu çözmek için paranın değerinin düşmesi ya da her koşulda herkese eşit dağılması gerekmektedir yani bu kapitalizm dediğimiz sistemin değişmesi gerekmektedir. İlk çıktığındaki en iyi seçenek olan bu sistemin artık rafa kaldırılması gerekir fakat tabii ki bunu yapması çok zordur. Fransız ihtilalinde olduğu gibi fakirin ve çalışan grubun çoğunlukta olduğunu fark etmesi ve isyan etmesi gerekmektedir. Tabii ki bu denince yapılabilecek bir şey değildir. Bu sistemi koruyan bir çok görünmez kalkan vardır. Bunu herhangi bir katliamla bağdaştırabiliriz. Yukarıda emri veren kişiyi suçlarız genelde savaşlarda çünkü askerler emir kuludur. Eğer emire itaat etmezsen idam bile edilebilirsin. Yani çok bir seçeneğin yoktur bu olayda, tıpkı fabrikada olduğu gibi. Grev yapabilirsin ama senin yerini başkası doldurur ve sen işsiz kalırsın. Fakat bütün askerler aynı anda “bu yaptığımız yanlış” deyip ayaklansaydı kimse ne cezalandırılır, ne de idam edilirdi. Çünkü emri verene gücü veren de insanlardır, gücü alan da insanlardır. Sadece bunun farkında olmamız lazım, böylelikle daha yaşanılabilir bir sistem oluşturabiliriz. PARASIZ YATILI İMTİHANLARININ ÇOCUKLARI HEP ERKEN GELİR Bir gülümseme, bir şarkı, bir mesaj, bir hata, bir kişi veya sadece bir an günlük yaşantımızı bir anda o kadar çabuk değiştirebilir ki buna inanması cidden çok zordur. Bunlar yaşamımızın içinde gizlenmiş küçük detaylar olabilir ama etkileri çok büyüktür bizler için. Detaylar her zaman önemsiz gözükseler de, biz onları umursamasak da onlar bizi umursarlar. Hiç fark etmediğimiz bir ayrıntı hayatımızı değiştirebilir. Ayrıntılarla iç içe yaşayan en büyük kadın öykü yazarı bence Füruzan’dır. Füruzan kadın yazarlar denilince akla ilk gelen isim olmuştur hep. Onu özellikle Parasız Yatılı öykü kitabıyla tanırız. Bu kitap ona Sait Faik Hikaye Armağanı’nı bile kazandırmştır. Kitap farklı hayatları ele alan on iki öyküden oluşmuştur, aslında bunlar birbirlerinden aşırı farklı da değildirler; çünkü Füruzan da kendi eser verdiği dönemdeki diğer kadın yazarlar gibi; mesela Nezihe Meriç’in eserlerinde de olmak üzere, toplumsal yaşamda kendi iç yalnızlıklarını sürdüren kadın ve genç kızların özellikle de anne ve kızlarının yaşamla nasıl baş ettiklerini konu alır. Evet, Parasız Yatılı’daki öykü kişileri ete ve kemiğe bürünmüş, canlı, ezilen, hor görülen, anlaşılamamış, ötekileştirilmiş, eğitim sisteminin katılığından payını almış, yalnızlık ve yoksulluk içinde ayakta durmaya çalışan, sık sık çocukluklarına dönen, düşlere tutunan, sevgi özlemi çeken kadın, çocuk, genç kızlar. Kitap, kadın sorunları geçit töreni gibi sanki, hangi devirde olursa olsun özellikle ataerkil toplumlarda kadınların yaşadığı, içimize dokunan sorunlar bunlar. “Nehir” adlı öyküde istemediği erkekle evlendirilen ve bu evliliği sürdürmek zorunda olan kadınların dramı bir çocuğun bakış açısından anlatılmaktadır. Belki kadın odaklı olması nedeniyle kitabın genelinde toplumsal konumları ne olursa olsun hep bir anne-çocuk bağlantısı yansıtılmış. İlk öykülerde bu bağlantı daha baskın gibi. İzleyen öykülerde daha farklı toplumsal konulara değinilmiş; erkek egemen toplumda kadının durumu, göç, vatan hasreti, göçmenlerin adaptasyon sorunları, dayanışma gibi. “İskele Parklarında” öyküsünde, erkeğin iş kazasında ölmesi nedeniyle yoksulluğa düşen ana- kızın acınacak hikayesi anlatılmış. “Edirne’nin Köprüleri”nde ise; Rumeli’den Edirne’ye, sonra da İstanbul’a göç eden bir aile yetim bir kızın ağzından anlatılıyor. Öte yandan, çocukluğa, daha doğrusu çocukluğa dönüşe Füruzan sıkça başvurmuş. Hani çocukken yaşadığımız, ancak tam olarak anlamlandıramadığımız bir olayı ileriki yıllarda anımsar ve yeni bir bakış açısıyla yorumlarız ya, Füruzan’ın kişileri de böyle.Kitabın sade ve doğal anlatımı beni etkileyen yönlerinden. Füruzan’ın her türlü süslemeden kaçınarak yazdığı satırlarda başka bir samimilik ve sizi içine çeken bir tür sıcaklık var. Bu içtenlik öylesine farklı kılıyor ki eserini. Kurgularının inandırıcılığı çok fazla olduğu için, siz de duygu bombardımanına uğruyor, çoğunlukla hüzünleniyorsunuz. Bizi kavrayan ve tanımlayamadığım bu samimilikten hareketle Füruzan için anlaşılır olmayı yeğleyen yazarlardandır diyebilir miyiz? Bu soruyu “hayır” diyerek yanıtlamak daha doğru olur bana göre. Daha ilk cümlede ("Sabah eskimişliğin buzulları burnuma dek geliyor" ) farklı bir yazarın şiirsel evrenine girdiğini hissediyorsun. Öykülerinde yoğun imge ve çağrışımlar oluşu, şiir okuyormuş izlenimi veriyor insana. Bunları yaparken mecazlar ve çok anlamlı sözcüklerle bezemiş öykülerini Füruzan. Öte yandan onun anlaşılır olmak gibi bir kaygısı olsaydı zamanda gidiş-gelişler de olmazdı eserlerinde. Oysa zamanda yaptığımız yolculuklar nedeniyle olaylar alışageldiğimiz kronolojik bir düzlemde geçmiyor. Fransız Yeni Romancılar gibi, Füruzan da flashback’lerle, anımsama cümleleriyle kişilerini sıkça geçmişe döndürüyor. Bu bağlamda, ‘armut piş, ağzıma düş’ türünden olmayan bu öykülerin ayrı bir dikkat ve önemle okunmayı gerektirdiğini söylemek yanlış olmaz. Bence tıpkı bulmaca çözer gibi, çıkmış, ancak sayıca az oldukları için ayrıntı gibi görünen harflerin yaptıkları çağrışımlardan hareket etmeli, bir bakıma kendi yaratıcılığımızı devreye sokmalıyız. “Yaz Şarkıları” adlı öyküsünde Kerim Ali dayının hikayesi böyle bir bulmacaydı. Füruzan’ın Parasız Yatılı’daki hüzün dolu kimi öyküleri beni çok etkiledi. “…masalarına mavi çiçekli muşambalarını serdiler. Bu muşamba eve babasının yaşadığı günlerdeki düzenden kalmış, ferahlığın, korkusuzluğun anısıydı. Niçin babasını hep yaşatacak sanmışlardı? O da ölecek gibi görünmüyordu. Öyle dürüst öyle kesin bir adamdı ki; ölümün sinsiliği ona hiç gölge düşürmemişti. Evine her gece ekmek alıp gelen bir erkeğin yokluğu, sessizlik olup yerleşmişti odalarına. “Yaşlı değildi” demişti annesi. Hiç sekiz yaşında bir çocuk babasız kalır mı?”; “Çocuk o zaman üçüncü sınıftaydı. Önlüğü ağarık bir kara olmuştu. Kış basmıştı. Bu, köşedeki kömürcüden kömür alma günlerinin başlamasıydı. Mangal yakmayı öğrenmişti.(…) Annesi korları küllemenin gerektiğini, çünkü bununla ancak ertesi güne ısınacak ateşleri kalabileceğini söylerdi.” Bu cümlelere ya da "Parasız yatılı imtihanlarının çocukları hep erken gelir. Hiç gecikmezler." cümlesine kim duyarsız kalabilir ki. KAYNAKÇA: Füruzan, (2013) Parasız Yatılı İstanbul: Yapı Kredi Yayınları. Alara Şeneri ÜÇ AYAKLI SANDALYE: İNSAN İnsanın “biyopsikososyal bir varlık” olarak tanımlandığını öğrendiğimden bu yana kendimi üç ayaklı bir sandalyeye benzetiyorum. Sadece ben değil kuşkusuz. Bu yazıyı okuyorsanız siz de böylesiniz. Sandalyenin ayaklarını bedenimiz, ruhumuz ve sosyal özelliklerimiz oluşturuyor. İnsanın ayakta kalabilmesi de işte bu sandalyenin ayaklarının sağlam ve dengeli olmasına bağlı. Bu ayakların ne kadar farkındayız acaba, onları korumak için neler yapmalıyız? Her şeyden önce bir bedenimiz var ve bu bizim bir biyolojik varlık, yani canlı olduğumuz anlamına geliyor. Bu da sandalyenin birinci ayağını oluşturuyor bana göre… Fotoğrafı çekilebildiği, heykeli yapılabildiği, çeşitli kıyafetlerle süslenebildiği için bedenimiz, bizim başkaları tarafından görülebilen ve bizle özdeşleştirilebilen sandalye ayağımız. Başkaları tarafından en çok algılanan yapımız. O nedenle en çok dikkat ettiğimiz ve korumaya çalıştığımız bedenimiz oluyor genellikle. Bu ayağı korumak aslında kolay sayılabilir; hastalanınca doktora gitmek, günlük bakım ve temizliğini yapmak, beslenmeye dikkat etmek ve zararlı maddelerden uzak durmak gibi önlemler çoğu zaman yeterli olur. Ben de bedenime iyi bakmaya çalışıyorum herkes gibi. Ne hastalık hastasıyım ne de doktora gitmekten kaçan biri. Bir de spor yapmayı ihmal etmesem daha iyi olurdu. Kısacası ambalajım fena sayılmaz! Ambalaj varsa, mutlaka onun içinde bir şey olmalıdır. İşte beden dediğimiz ambalajın içinde de bir ruh vardır. Gözle göremediğimiz, ama o bedende var olduğunu bildiğimiz… Kısacası sandalyenin ikinci ayağıdır bu. Ben ruhumun insan ve doğa sevgisiyle dolu olduğunu düşünüyorum. Denizi, ağacı, çiçekleri ve hayvanları severim. Özellikle de değişik balık ve kuşları görmekten hoşlanırım. Renklerine bayılırım onların. Bazen denizde özgür bir balık olmak isterim, bazen de gökyüzünde akrobasi yaparak uçan bir kuş. Doğayla böyle bütünleşirseniz huzuru bulursunuz bence… Diğer yandan, ruhunuzun çökmesine asla izin vermeyin. Çünkü ruhun yarası, yerine göre, bedenin yarasından daha ağır olabilir. Depresyona giren kişi yaşamdan zevk almaz, hatta ölümü düşünür. O nedenle, bana göre sandalyenin asıl önemli ayağı, bize yaşama sevincini veren ruhumuzdur. Onu korumak da bence en zorudur. Çünkü ruh çok çeşitli duyguları barındırır. Sevgi, öfke, hırs, keyif, kıskançlık ve merhamet bunlardan sadece bazıları. Bu ruh nasıl bir şeydir ki birbirine zıt bu kadar çok duyguyu bir arada taşıyabiliyor? Hayret etmemek elde değil! Sanırım ruhumuzu bu kadar kırılgan ve hassas yapan da bu zıtlıklar. İşte bu nedenle ben de zaman zaman bunalıma giriyorum sanırım. Neyse ki ben bu bunalımlı dönemleri kolaylıkla atlatabiliyorum. Çünkü hayatın değerini anlayabiliyor ve yaşamayı, insanları seviyorum. İnsanları sevmeden yaşamanın olanaksız olduğunu düşünüyorum. O nedenle, bence ruhunuzu her zaman sevgiyle, özellikle de insan sevgisiyle besleyin ki huzur bulabilesiniz! Etrafınızda sevginizi ve diğer duygularınızı paylaşabileceğiniz birilerinin olması âdeta zorunludur. Çünkü sonsuza kadar yalnız yaşamak mümkün değildir. Bu da bize sandalyenin üçüncü ayağını, yani sosyal ortamımız ve sosyal ilişkilerimizi hatırlatıyor. Bence üç ayak içinde en karmaşık olanı bu. Çünkü sosyal yaşantımız çok hızlı değişiyor, o kadar ki akranlar bile sosyal ilişkilerini dengelemekte çok zorlanıyorlar günümüzde. Diğer yandan sosyalleşmek insanlara büyük bir keyif veriyor, kendimizi daha iyi hissedebiliyoruz bu şekilde. O nedenle herkes gibi ben de sosyal bir kişi olmaya çalışıyorum. Aile, akraba ve arkadaşlarımla iletişimimi canlı tutmak için çaba gösteriyorum. Teknoloji sağ olsun, cep telefonum ve internet bağlantım varsa tüm sevdiklerim bana bir tuş mesafesi kadar yakın. Onlarla yazışarak, konuşarak veya canlı görüntülü olarak görüşebiliyor olmak ne büyük bir mutluluk benim için. Ben de ileride bir mühendis olarak bu türden cihazlar icat etmek, en azından böyle bir ekibin bir elemanı olmak isterim. Bu kadar çok bilginin ve farklı düşüncenin var olduğu günümüzde, başka insanlarla haberleşip iletişim kurmanın sadece bilgi paylaşmak bakımından değil, sosyal ihtiyaçlarımız ve mutluluğumuz açısından da çok önemli olduğunu düşünüyorum. İyi ki bu sosyal platformlar var! Sosyal olmak için bu olanaklardan uzak durmayın ve arkadaş ağınızı genişletin bence. Böylelikle sandalye tamamlanmış olsun. Artık üç ayaklı sandalyem hazır! Ayakta durabilir ve üzerindeki yükü taşıyabilir. Çünkü dengesi yerinde. Bedeni sağlıklı, ruhu huzur içinde ve sosyal olarak mutlu. Ben de bu dengeyi kurduğum ölçüde öyle olacağımı biliyorum. Siz de bunu hatırlayın ve gereğini yapın. Bazen bir ayak zayıf düşer ve sandalye sarsılır, sonra kendisini toparlar ve yeniden dengeye kavuşur. Bence bu sarsıntılara alışmalı ve bunlarla başa çıkmayı öğrenmeliyiz. Yeter ki sandalyenin ayaklarından birisi kırılmasın. İşte o zaman sandalye devrilir. Sağlıklı, huzurlu ve mutlu kalın. Hikmet Çağan Şahintürk TEKDÜZE KARAKTERLER Bugün, içimde bir tiksintiyle bitirdim Su Kürü’nü. Kabul etmeliyim ki bir kitap listesinden, düşünmeden, adı hoşuma gitti diye ilk gördüğüm kitabı okumaya karar vererek kurşunu kendi bacağıma sıktım. Bu tuhaf kitapta, Sophie Mackintosh dünyanın cinsel ayrımcılık yüzünden içinde bulunduğu durumu yoğunlaştırarak bir distopya şeklinde okuyucunun gözleri önüne sermeye çalışmış. Çalışmış diyorum çünkü kadınların âciz, erkeklerin egemen olduğu bir dünyada yaşamıyoruz ya da ben dünyayı öyle görmüyorum. Dünya, bana göre bu kadar basmakalıp, tekdüze özelliklere indirgenebilecek bir yer değil. İnanmak istemiyorum. Nasıl her erkeğin acımasız canavarlar olduğuna inanmadığım gibi her kadının da savunmasız, zayıf varlıklar olduğuna inanmak istemiyorum. Öyle bir gerçeklik olmadığını biliyorum. Dünya kendi kendine yetebilen, güçlü kadınlar, şefkatin anlamını bilen erkekler ile dolu. Dünya karmaşık kişiliklere sahip insanlarla dolu ve ben de onlardan biriyim. Güçlü bir kadından önce, güçlü bir insanım çünkü insanların cinsiyetleri ile değil kişilikleriyle sınıflandırıldıklarına inanıyorum. Bunu da bana Sophie Mackintosh’un zalim olarak tanıttığı cinsiyetten bir birey olan babam öğretti. Oldum olası beni hayata hazırlamakla uğraşan babam hiçbir zaman kız olduğum için beni pis işlerden -arabanın lastiğini değiştirmek, evdeki elektrik sıkıntılarıyla ilgilenmek vb.- ya da kardeşimi erkek diye temizlik işlerinden, yemek yapmaktan uzak tutmadı. Anne ve babamız bizi cinsiyetlerimize göre değerlendirmeyip hayatın gerektirdiği tüm şartlara göre karakterlerimizi şekillendirip yaşama sundu. Biz birer bireydik ve ailem için her şeyden önce önemli olan buydu. Ailemizin amacı kendine yeten bireyler yetiştirmekti. Ana karakter Lia’ya bu yüzden hiç ısınamamıştım. Lia her zaman birilerinin varlığına ihtiyaç duyuyordu. Kendinden nefret ediyordu ve ona ilgi gösteren biri olduğunda olanlara inanamayıp saçmalamaya başlıyordu. Anlayacağınız Lia kendine yetemiyordu. Lia bu duygulara o kadar boğulmuştu ki, kitapta Lia’nın adı geçince insanın aklına sadece acıklı bir kadın geliyordu fakat dostlarım kadın olmak bu kadar basit bir kavram değil. Bir kadının, bir insanın karakteri tek bir duygu ile anlatılamaz. Kendimden örnek vermek gerekirse, Lia ile benzer noktalarım yok diyemeyeceğim. Kusurlarım var ve bu kusurlarım Lia gibi beni sinirlendiriyor fakat yaşamımın sonuna kadar bu bedene, bu ruha sahip olacağım. Kendime acıdığım zamanlarım olsa da tek başıma ayağa kalkıp zorluklarla mücadele edebiliyorum. Ben duygusalım ama aynı zamanda da güçlüyüm, tekdüze değilim. Karmaşık hisler ve güzellikler ile dolu dünyada neden sadece acıklı bir kadın olmayı tercih edeyim ki. Bir kadınım ve zalimim, yardımseverim, bencilim, cömertim. Beni yetiştiren annem ve babam da sadece beni yetiştirmek için kurulmuş birer karakterler değiller, herkes gibi kusurları ve üstün yönleri var, çünkü onlar insanlar. Su Kürü’nün beni tiksindirdiği noktada burası oldu. Çok yönlülüğün hakim olduğu dünyamızda bir karakterin basmakalıp bir özellikle ve bu karakterin kadın olmak ile bağdaştırılması beni tiksindirdi işte. Kitap beni sadece tiksindirdi diyemeyeceğim. Uzun süredir karamsar yaklaştığım dünyanın iyi yanları olduğunu da bana şu sözleri ile hatırlatmış oldu: “Doğaları gereği ağır hasarlar veren erkekler vardı. Doğuştan gelen bir şeydi bu ” (Mackintosh, 259). Anlayacağınız kadınlar hep savunmasız, erkekler ise hep zalimdi (!) Bu sözlerin yanlış olduğunu etrafımda bin bir türden arkadaşımın, aile bireyimin olması bana kanıtlamıştı. Dostlarım, dünyanın zenginliklerinin tadını çıkarın. Cinsiyete odaklanmayın, kişiliklere ve kişiliklerin beraberinde getirdiği bolluğa odaklanın. Biri size “Kendini tek bir kelime ile tanımlasaydın bu ne olurdu?” diye sorduğunda ona şöyle karşılık verin, “Ben tek bir kelimeye indirgenebilecek bir canlı değilim!” KAYNAKÇA Mackintosh, S. (2019). Su Kürü. İstanbul: Can. Umut Can Turan Yol Yorgunu İnsan, hayat denilen burgacın içerisinde oradan oraya savrulan bir varlıktır. Modern dünyanın getirdiği yüksek tempolu hayata ayak uydurmaya çalışan ilkel yüreğimiz, bu yüksek tempoya bir süre sonra dayanamaz hale gelir. Eskiden insanlar birbirleriyle konuşmaya, beraber vakit geçirmeye, yüksek bir tepeden dalgalı bir denizi seyretmeye, bir sincabın doğadaki yaşamını izlemeye vakit ayırabilirken; şimdi anne babasına yahut çocuğuna bile vakit ayıramaz oldu. Hayatta kalmak için verdiğimiz bu amansız mücadele, bizlere her ne kadar para ve imkân kazandırsa da, bir o kadar da duygu ve samimiyet kaybettirdi. Sonra? Sonra insanlar yoruldu. Sadece temiz bir yatağa uzanıp günlerce tek bir kelime etmeden dinlenmek isteyecek kadar yoruldu. Bilge Karasu'nun Şiir Çevirileri'nde de dikkatimi çeken ilk mevzu, hayatın insanı yorma süreciydi. Şiirlerde özellikle ''sürekli yolda olma'' eylemine yapılan vurgu bana, modern yaşama uyarladığımda sürekli çalışmak ve üretmek zorunda oluşumuzu anımsattı. Sanki şairin yolda olmaktan duyduğu rahatsızlık, bizlerin günümüzde yoğun olmaktan, sürekli koşuşturma halinde olmaktan duyduğumuz rahatsızlıkla aynıydı. Sanki zaman ve mekanla şekil değiştirmekle birlikte özü aynı kalmış yorgunluklardı gördüklerim. Yorgunluklarımız kardeşti. Nasıl kardeş olmasın ki? Hepimiz aynı göğün altında açmadık mı dünyaya gözlerimizi? Hepimiz farklı farklı zaman dilimlerinde, aynı yer kabuğu üzerinde koşmadık mı bir şeylerin peşinden? Hepimiz yola düşmedik mi bir şeyler uğruna? Bu, tüm insanlığın buluşabildiği yegâne ortak paydalardan biri; yolda olma hâli. Âşık Veysel'in ''Uzun ince bir yoldayım, gidiyorum gündüz gece.'' derken aslında tüm insanlığı bu ortak paydada buluşturduğunu düşündüm. O uzun ince yolun, aslında hayat yolu olduğunu fark ettim şaşkınlıkla. Fark ettim ki acılar da, yorgunluklar da, farklı dillerde ifade edilse de özünde aynı. Çünkü bir taraftan Âşık Veysel uzun ince bir yolda yürüdüğünü haykırırken, diğer taraftan farklı bir coğrafyada İspanyol Şair Federico Garcia Lorca, kitapta yer alan şiirinde ''Arkadaş gel değişelim, Atımla evini, Koşumumla aynanı, Bıçağımla örtünü.'' (Karasu,27) diyor ve o yolda yürümekten ne kadar yorulduğunu ifade ediyor. Şiirin devamında da yatağında namusuyla ölmek istediğini dillendirerek yolun sonuna atıfta bulunuyor. Evet, şiirlerde vurgusu yapılan bir diğer konu da ''yolun sonu'' yani ''ölüm''. Ölüm, okuduğum hiçbir kaynakta bu kadar özlenen ve beklenen bir olgu olarak anlatılmamıştı. Sanırım ölümün insanlarda bıraktığı etki, coğrafyaları birbirinden ayıracak kadar çeşitli. Çünkü her birimiz farklı şekillerde tanıştı ölüm gerçeğiyle. Her birimiz farklı yaşlarda, farklı şartlarda ve farklı mekanlarda yüzleşti ölümle. Ortadoğu'dakiler farklı, Amerika'dakiler farklı bir yüzünü gördü ölmenin. Bu yüzden kimi öldüğünde sazıyla birlikte portakal ağacının yanına gömülmek isteyecek kadar ölüme hazırlıklıyken, kimisi de önceden gördüğü ölümlerin dehşetinden dolayı ölüm gerçeğine kulak tıkamak ve onu yok saymak isteyecek kadar hazırlıksız. Bir tarafta tüm insanlığı ortak bir paydada buluştururken yorgunluklarımız, diğer taraftan insanlara binbir yüzünü gösteriyor ölüm denilen yaratık. Yine de edindiğim önemli bir ders var, gönül rahatlığıyla söyleyebilirim ki; ölüm hakkında sarf edilecek sözler artık yalnızca acıdan ve ağıttan ibaret değil. Hayat, yaşamı sadece fiziksel varlıktan fazlası olarak görenler için çok şey ifade eder. Kendisi uzun ve yürümesi yorucu bir yoldur. Fakat biz bu yolu sadece hayatta kalmak için değil, hayata anlam katmak için yürürsek, hem kendimize hem de etrafımızdakilere onu yürünür kılarız. Kim bilir, belki sonunda bizler de ortak yorgunluklarımızın gölgesi altında, ölümü gamsız ve mutlu bir şekilde özleyen ve bekleyenlerden oluruz. Kaynakça: Bilge Karasu. Şiir Çevirileri. Haz. Tunç Tayanç. İstanbul: Metris Yayıncılık, 2014.21402377 Kargın 1 Taylan Kargın TURK 101-5 Başak Berna Cordan 20 Ekim 2015 Esir Ruhlar Kendimi bildim bileli bir insan olarak varlığımı ve hangi amaca yönelik yaşadığımı düşünüp durmuşumdur hep. Sonu gelmez merakımın dürtüsüyle kendimce kafamdaki sorulara cevap aramak için zihnimin sınırlarını zorlardım. Öyle ki bu derin soruların içerisinde kendimi boğulurmuş gibi hissederdim kimi zamanlar. Kafamı kurcalayan bu soruların ışığında bir nevi hayatı sorguluyordum aslında. Bu arayışım doğrultusunda insanları gözlemlemekten de geri durmadım elbette. Hareketlerini anlamaya çalışıyor, onları yönlendiren şeyin ne olduğunu görmek istiyordum. Diğer insanların kendilerine yükledikleri amacı anlamak için çabalıyordum. Boşuna bir çaba mıydı benimki bilinmez ancak bildiğim bir şey vardı o da biz insanların artık insan olma kimliğini yitirmiş olmasıydı. Çok uzağa gitmeme gerek yok aslında insanları anlamam için. Hemen yanı başımdakiler bile yeterli, misal arkadaşlarım. Birçoğu hayatları boyunca istedikleri hemen her şeyi elde etmiş insanlar. Son model araba, son model cep telefonu, en pahalı ve marka kıyafetler, parfümler, takılar ve dahası hepsine sahip bu insanlar. Ama ilginç bir şekilde daha da fazlasını istiyor ve onu elde edemeden mutlu olamıyorlar. Örneğin birisi geçen yıl aldığı arabasını bir üst modeliyle değiştirmek isterken bir başkası da 2 ay önce Amerika’dan aldığı gömleğini birkaç defa giydikten sonra eskidi diye yenisini almak istiyor. Ne ilginçtir ki bir türlü doymak bilmiyor ve doyup tatmin olamadıkça da mutlu olamıyor bu insanlar. Âdeta bir 21402377 Kargın 2 zombi gibi bitmek bilmeyen bir açlık içinde ve ne yapacağını şaşırmışçasına daha da çok alıyor ama her seferinde bu çılgınlığa daha çok mahkûm oluyorlar. Karanlık bir okyanusun ortasındaki vahşi bir girdabın çekim alanına girer gibi kaçınılmaz bir kuvvetle daha çok içine batıyor ve battıkça çıkamıyorlar. Hayattaki amaçlarını ve varlık sebeplerini daha çok harcamaya, daha çok almaya adamışlar aslında ve böylece ruhlarını doyurabileceklerine inanıyorlar. Kruger, Barbara. Dijital görüntü. Mary Boone Gallery. N.p., 1987. Web. 21402377 Kargın 3 Tıpkı veba gibi insanları kaçınılmaz bir şekilde pençesine alıyor bu “tüketim virüsü”. Öylesine bulaşıcı ki neredeyse tüm insanların içlerine işlemişçesine her nesilde kendini hissettiriyor bu “hastalık”. Arada bağışıklığı olup da kurtulabilenlerin sayısı bir elin parmaklarını geçemez belki de. Ne ilginçtir ki bu virüs sadece tüketimin ve doyumsuzluğun tutsaklığına mahkûm etmiyor, aynı zamanda “modern” insanın karmaşa ve çelişki dolu benliğinin tam orta yerine kendini oturtuyor. Hayatlarımızı baştan aşağı şekillendirip bizlere kendi yapay cennetini pazarlıyor. Tam da bu noktada J. G. Ballard, Öteki Dünya adlı eseriyle bizlere ayna tutarcasına “modern” insanın tüketim çılgınlığına mahkûmluğunu çarpıcı bir şekilde gözler önüne seriyor: “Tüketici toplumu bir tür yumuşak polis devletidir. Seçme şansımız var sanıyoruz, fakat aslında her şey zorunlu. Alışveriş etmeyi sürdürmek zorundayız, yoksa kentliliğimizi yitiririz. Tüketicilik, ancak faşizmin tatmin edebileceği dev bilinçaltı gereksinimler yaratıyor. Arada bir fark varsa, faşizm, tüketiciliğin efektif deliliği yeğlediği zaman aldığı biçimdir. Burada zaten görüyorsun bunu.” (117) Böylesine bir boyunduruk altında kitleler halinde hipnotize oluyor ve sonrasında çağın gerçeği olan tüketim tiranlığına biat ediyoruz. Böylelikle “medeniyetin” getirisi olan ruhsal boşluğumuzu kapatmak uğruna kafalarımızı market sepetine koyup raflar arasında yeni benliğimizi arıyoruz. Varoluşsal sorunsallar içinde çırpınıp duran esaret altındaki zihnimizi alışveriş yaparak koruyabiliyoruz. Her ne kadar medeni insanoğlunun alametifarikası olan süper ego tarafından yönetildiğimizi sansak da gerçekte ilkel dürtülerimizin yani idin hükmü altındayız. Öylesine acınası bir hâldeyiz ki kendi çaresizliğimizin bile farkında değiliz, kabullenemiyoruz bu durumu. Kaçınılmaz sonumuzu getiriyoruz böylece. Ne kadar çok bu 21402377 Kargın 4 bataklığa batarsak o kadar çok kimliğimizi yitiriyor ve sonunda kendi hiçliğimizde yok olup gidiyoruz. Şimdi daha iyi görüyorum artık, her şeyi bütün çıplaklığıyla anlayabiliyorum. Ne kadar âciz, ne kadar harap, ne kadar biçare, ne kadar esir olduğumuzu… Varlık sebebi bir hiçlikten ibaretti aslında biz insanların. Yalnızca dürtülerimizi doyurmak ve tatmin edebilmek için didinip duruyoruz. Karanlık bir çukurun içinde kaybolmuşçasına boşluktayız. Ruhları esir birer et parçasından başka bir şey değiliz. KAYNAKÇA Ballard, J. G. Öteki Dünya. Çev. Süha Sertabioğlu. 1. Baskı. İstanbul: Sel Yayıncılık, 2015. Kruger, Barbara. Digital görüntü. Mary Boone Gallery. N.p., 1987. Web. Yaşama HırsıSürükleniyoruz. Bir yaşamın, bir kavganın, bir kitabın peşi sıra; tutunmak, umut etmek yeniden ve evrilebilmek adına. Atlattığımız derin acılara, verdiğimiz büyük kayıplara, geçirdiğimiz huzursuz ve uzun gecelere, en önemlisi de her anın; her saniyenin geçmişte kalışıyla içimize eriyen, içimizi kemiren o 'değişmezlik' hissine rağmen devam ediyoruz. Gözlerimizi açıyoruz bir şekilde yeni bir güne. Kimimiz isteyerek kimimiz mecburen. Pes etmememizi, savaşmamızı sağlayan o zerreye umut deniyor işte. En dar, en zor zamanlarda tutunulan o kırıntı, o zerre itiyor bizi bu sürgüne. Hayatta kalmak değil bu, yaşamak.. Hiç değil! Bir çeşit soyut sancı. İçimizin savaşı. Değişmiyor bir şey sonunda, ama sen hissediyorsun bu 'Seyrek Yağmur'u bedenindeki her bir gözenekte. Seyrek ama sürekli olduğu gerçeğiyse yaşadığın sıradan ve hüzünlü bir kış gününün kasvetli bir zaman diliminde çörekleniveriyor zihnine. Yıllarca gitmiyor, kalıyor seninle beraber ve sen yaşlandıkça o yıllanıyor. Daha çok oturuyor vardan yok ettiği çukuruna. "Keşke" diyorsun, devamı gelmiyor. Evet, zihnindeki keşmekeşi dışa vurmanın bir yordamı, bir anlamı yok! Değişmezlik hissi yine devrede. Oldukça toyum fakat değişmezlik hissinin açtığı o derin yarayı kitapların kapatabildiğini biliyorum. Ben, Berfin, huzuru ve akabinde gerçek dışılığı kitaplarda buluyorum. Ve fakültedeki ilk haftamda huzuru; Barış Bıçakçı'nın eşlik ettiği, güneşli bir sonbahar öğleninin 'Seyrek Yağmur'unda buluyorum. Kendimi Rıfat'ın kitapçısına atıyorum. Kedi Hakkı'yla laflayıp 'Muddy Waters' dinliyorum gökkuşağından bir pikapta. Bilkent'in koridorlarında, bir yerlerinde geziniyor olmalı Rıfat'ın küçüklüğü. Sayfalarda aramaya çıkıyorum onu, saklanmıştır belki de benden diye. Bir zaman sonra içimde buluyorum onu. Hem çocuk, hem yetişkin, hem yaşlı, hem de bir düş. Rıfat'ın yaşadıkları, yaşadığını sandıkları.. Hiçbiri hayal ürünü olmaktan öteye gidememiş ama emaye kapta sakladığı için birikmiş günlerini Rıfat, gerçekliğe yaptığı büyük katkıyla somutlaşıyor zihinlerde. Öyle mümkün öyle imkânsız bir karakter ki... Annesiyle sigara yaktığı zaman düşünceli bir genç, geçmişine bir vida daha eklerken olgun bir yetişkin, toplu iğneyi parmaklarının arasına yerleştirdiği vakitse değişmezlik hissinin dayanılmaz olduğu evrede Rıfat. Onun içini kemiren şeyse yaşayamamış olmak. Çok şey yaşamış ve hiçbir şey yaşamamış olmak. Büyümeyi istemek ve büyüdükten sonra değişen hâlinin, düşüncelerinin eseri olmak.Beni en çok güldüren, kelimenin tam anlamıyla ruhuma keyif tohumları eken cümle ise şu oldu: "Direnişçileri gerçekten bulmak istiyorsanız," diyor(polislere) raflarda dizili kitapları göstererek, "bütün bu kitapları okumanız gerekecek!" (Seyrek Yağmur, 58)Kimimiz devasa bir pencereden kimimiz ise minicik bir delikten bakıyoruz etrafımızdakilere. Yürüttüğümüz fikirler, edindiğimiz duyumlar, vardığımız yargılar sonucu şekilleniyor eylemlerimiz. Birine, herhangi birine, kendimizi anlatma çabasına girmeden önce fayda var bunu hatırlatmakta kendimize. 'Sarı'ya hayatı boyunca 'yeşil' anlamını yükleyen biri asla anlayamayacaktır 'sarı'nın 'mavi' olma ihtimalini. Bıçakçı, öyle güzel ifade ediyor ki söylemeye çalıştığım şeyi; hepimizin içinde bir Rıfat olduğuna inanmamak neredeyse imkânsız hâle geliyor.Ve en nihayetinde yüzdüğümüz bu çamurlu suda, yürüdüğümüz bu kanlı toprakta ve ciğerlerimizi dolduran bu kirli havada hayatta kalmanın vermesi gerektiği şükran duygusu var sırada. Vermiyor. Bana vermiyor. Ben bu duyguyu hissettiğim gün kaybettim patlayan bombalar arasında. Şimdi her nefes aldığımda, her göz kırptığımda ve her hücre yenilediğimde dalga dalga öfke çarpıyor karnımın tam ortasındaki noktaya. Hayatta kalmanın, hayatta tutamamanın ve hayata tutunamamanın öfkesi. Belki iki blok belki de kilometreler ötede bir can sızlıyor sessizce veya haykırarak... Ve ben bunu durduramıyorum. Buna sebep olan olayı, kişiyi durduramıyorum.Ölüm sessizliği. Boğuyor; bahsettiğim, bahsedemediğim her şey boğuyor. 'Adalet'in var olmadığını ve 'özgürlük' kavramının yalnızca sekiz harften ibaret olduğunu anladığım andan beri boğuluyorum. Bıçakçı çekip çıkarıyor beni; okşuyor ruhumu, bedenimi.. Tıpkı seyrek bir yağmurun çiselemesi gibi..-Berfin YÜCE Bıçakçı, Barış. Seyrek Yağmur. 1.Baskı. İstanbul: İletişim Yayınları, 2016Sevgi Özben Rüzgarla Savrulan Yalnızlıklar Adresi yanlış yazılmış, belki alelacele karalanıvermiş mektuplara ne olur dersiniz? Oradan buraya günlerce gecelerce savrulup diğer kayıp yoldaşlarıyla bir yerde mi toplanırlar yoksa yanlış yerlerin postanesinde yıllar içinde tozlanıp sarararak nihayet unutulup yok mu olurlar acaba? Öyle ya, varlığını düşünen kimse kalmamışsa varlığın ne anlamı kalır ki yokluktan? Orada bir yerde evet belki durur o mektup, adressiz mektuplar mezarlığının bir köşesinde bekler gününü. Fakat aslında yoktur o, ne bekleyeni vardır ne de nerelerde acaba diye soranı. Hepimiz birer mektup değil miyiz aslında açılmayı bekleyen, “Ah bir ulaşan olsa da ruhuma derinlerime inip satır satır okusa beni.” diyen? Modern ve hızlı bu çağ hepimizi açılmayı bekleyen, çoğu zaman sahibi olmayan kimselerce okunan birer mektup yaptı. Oradan oraya savrulup duruyoruz ağzımızı açmadan. Zannediyoruz ki konuşşak insanlar aşacak duvarlarımızı ve üzecekler bizi. O kadar kırılmışız ki, dış dünyaya örerken surlarımızı sevgiyi de, nezaketi de, güveni de ardında bırakmışız duvarlarımızın. Günlük yaşamı çekilir kılan ufak şeyler bir bir karışmış tarihe. Nedir bu korku Allah aşkına diye sorası geliyor insanın. Dudaklarımızda kırık gülüşler, gözlerimiz şüpheli bakışlarla etrafı taramakta, kaşlar illa ki çatık olmalı. Her sabah aceleyle evden çıkarken bir günaydını bile çok görüyoruz komşumuza. Bu sabah da her gün uğradığımız kahvecimizdeki kasiyere küçük bir gülümseme ile teşekkür etme gereği hissetmedik. Hızlı adımlarla kafamızı hiç kaldırmadan yürüyoruz gri şehirlerde. Kalabalığın ortasında tüm modernistlerin yakındığı kozmik yalnızlığı iliklerimize kadar hissederiz herhalde. Hayatın akışında flulaşır her şey, düşünceler bile. Zorlanırız kafamızı toparlamakta bir konuya. En basit, en insani yönlerimiz yitip gider teker teker. Donuk bir makineden farksız konusuşuruz insanlarla. Bayat esprilere karşılık sahte gülüşler… Sahi en son ne zamandı antidepresanımızı içmeden kahkaha atabildiğimiz? Kaldırımlara bakarak yürürken kalabalığın ortasında belki aklımıza bir cümle düşüverir Orhan Pamuk1’tan: “Kafamda bir tuhaflık var, ne yapsam bu alemde yapayalnız hissediyorum kendimi.” İliklerimize kadar işlemiş o yalnızlık. Tıpkı bir bulaşıcı mevsimsel salgın gibi hepimizi ele geçirmiş. Herkesin çözümü ise farklı şeylerde. Belki sigaramızdan bir nefes çekiyoruz, düşünceler içinde ve üflüyoruz dumanını genzimizi yakan havaya bir katkıda bulunarak. Etrafımızdaki pek çok insana bağlı olduğumuzdan daha sıkı bir bağla bağlıyız ona. Her zamankinden daha yüksek sesle dinliyoruz şarkıları muhtemelen kafamızdaki sesleri susturması için. Yitip giden amaçlarımızın yerini dolduran şeylerden bir tanesi sadece, kaybedilen yaşama sevincini kısa ve geçici hazlarda arama. 1 Pamuk, Orhan. Kafamda Bir Tuhaflık. İstanbul: Yapı Kredi Yayınları, 2014. Baskı. Çağa hakim anlayış içimize kök salmış derinlemesine. Elimizde sahip olduklarımız için bir an durup düşünmüyoruz ne kadar şanslı olduğumuza dair. Bunca ihtiraslarımız hep daha fazlasını isteyen… İnsanlık kadar eski olmasına karşın, bencilliğin bu denli körüklendiği bir çağ daha olmamıştır zannediyorum ki. Daha iyi araba, daha geniş ev, daha güzel görünme arzusu... Her şeyde en iyiye sahip olmak zorunda hissettiğimiz bir yarışa dönüşmüş hayatlarımız. Kimin ayağını kaydırsak bir eksiliyor, kaldı yine de yedi milyar eksi bir. Acımasız bir yarış bu, kimi elesek yanımıza kar sayılır. Ne şekilde nasıl bir çabayla örtmeye çalışsak da kusurlarımızı bir yerden açık veriyoruz illa. Bunu görebilenlere çok aciz görünüyor olmalıyız ki Tehlikeli Oyunlar’ında böylelerine seslenmiş Atay2: “Ne kadar süslenseler de bir yerden sırıtıyor zavallılıkları.” Evet aslında birer zavallıyız ruhumuzu okuyabilenlerin gözünde. Sonu olmayan bir yolda süreklenip gidiyoruz. Çoktan güzelliklerine gözlerimizi kapamışız dünyanın, ölmüşüz bir nevi. Farklı rüzgarlara savuruyoruz yalnızlıklarımızı, tıpkı savrulup giden adresssiz mektuplar gibi. 2 Atay, Oğuz. Bir Bilim Adamının Romanı.İstanbul: İletişim Yayıncılık.2005. Baskı HIZLI, 1 Damla Hızlı 21301914 Başak Berna Cordan Türkçe 101- Şube 016 15.12.2014 TANIDIK ZAMANLAR Bazen kütüphanede raflar arasında dolaşırken hiç bilmediğiniz bir yazarın, daha önce hiç duymadığınız bir kitabını görürsünüz. Elinize aldığınız ilk anda ismi sizi içine çeker çünkü hayatınızda çok önemli bir yere sahip olan bir noktaya parmak basmıştır. Sonra hemen okumaya başlarsınız ve görürsünüz ki sizin için önemli olan şeyler başkaları için de gerçekten önemlidir. Murat Gülsoy’un Bu An’ı Daha Önce Yaşamıştım adlı eserinin benim için işte böyle bir önemi var. Uzun zamandır yaşamadığım için unuttuğum ama hayatımın en büyük destek noktaları olan anları ve hayata olan bakış açımı yeniden fark etmemi sağladı. Hayat sonunu göremediğimiz uçsuz bucaksız bir okyanus adeta. Nereye gittiğimizi göremiyoruz. Biraz zaman sonra nereden geldiğimizi de unutuyoruz. Sadece, dalgaların bizi yutmaya çalıştığı ya da yunuslarla beraber yüzdüğümüz yerler kalıyor aklımızda, gerisi kocaman mavi bir boşluk, büyük bir belirsizlik… Belki mükemmel bir yerde yaşıyoruz, etrafımızda arkadaşlarımız, ailemiz var ancak öyle anlar geliyor ki hepsi gökyüzünden uçup giden kuşlar gibi yok oluyor etrafımızdan. Bir gece vakti yalnız kalıyoruz o kocaman okyanusun içinde. Her şey bize bağlı, bizim elimizde. Atacağımız her adıma karşı gelecek hatta geçmiş de değişecek çünkü bizden sonra gelecek neslin