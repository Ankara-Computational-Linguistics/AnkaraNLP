ve aslında hepimizin şüphesiz erişmek istediği özgürlük olgusunu bir problem haline getiriyoruz ancak maalesef çok hassas bir noktayı kaçırıyoruz. Eğer tamamen özgür olsaydık özgürlüğü düşünür müydük? Zaten var olan bu olgusunu peşine düşer miydik? Herkes istediği gibi davransa düzen sağlanabilir miydi? Ne yazık ki günümüzde özgürlük sadece bize sunulduğu kadar, fazlasını elde etmek için cesur davranmak ve kendimizi toplumdan soyutlayıp, kendi kurallarımızı koyabileceğimiz bir yere kaçmaktan başka bir çaremiz yok. Mustafa Feyzi Belviranlı Hayal ve Gerçek Arasında Gayet normal bir gün içerisinde; her zamanki gibi çayımı almış, müziğimi açmış ve bilgisayarımda öylesine takılıyordum. Sonra karşıma Vladimir Kush’un bu eseri geldi ve kafamdaki binbir düşünce bir anda kaybolmuştu, sanki o tabloda ben çizilmiştim. Zaten tablonun amacı da belli ki insanı uzaklara götürmek, onlara farklı deneyimler yaşatmak ve bir yolculuğun ne kadar rahatlatıcı olabileceğini göstermekti. Ben de çıkmıştım sanki o yolculuğa ve doğanın beni kulağımdaki müziklerle beraber kabul ettiğini bilircesine dalmıştım resmin içine. Müziğimin sesi yeterince açık olmasına rağmen yanlardaki martı ve karşımdaki çarşaf gibi denizin o küçük dalgalarının sesini duyabiliyordum. Düşüncelerimin yerini huzur almıştı ve ben boş boş yürüyordum. Yürürken de arkamdan esen rüzgar beni hiç rahatsız etmiyordu. Tam bir uyum içerisindeydim ya da yalnızca uyum içerisindeymiş gibi mi hissediyordum? İnsanın zihnini meşgul edip öğrenmeyi azaltan ve hayattan aldığı zevki neredeyse sıfırlayan, sadece günü geçirmek için yaşamamıza sebep olan o sıkıntılar; kısacası kafamızdakiler. Bu düşünceler bizim için büyük bir ömür törpüsü. İnsanın hayatında bazı anlar vardır ki onlara bu duyguları unutturur ve yaşadıklarını hissettirir. Ben Ankara’da doğup büyüdüğüm için denize pek açım. Bu yüzden ne zaman deniz görsem hatta duysam etkileniyorum. Normalde olan duygularım taşıyor ve sanki bir seviye atlamış, bir üste çıkmış gibi hissediyorum. Belki ben abartıyorum ama her insan için bu tarz anlar vardır. Kimisi için köyüne gidip dostlarını gördüğü an, kimisi için de akşam işten döndüğünde çocuklarının minicik bedenleriyle ona koşup “beni kucağına alsana” dediği andır. Fakat bu anları, gün içerisinde sürekli olarak yaşayamayız. Zaten devamlı yaşasaydık bizim için bu kadar önemli olmazlardı. İşte sanat eserlerine tam da bu yüzden ihtiyacımız var. Zaman zaman olağan yaşamımızı bir kenara bırakmak aklımıza gelmiyor ve biz işle güçle cebelleşip gidiyoruz ve sanat eserleri bize bu zamanlarda “kafayı boşaltacak” malzemeler sunuyor. Kısacası bize düşünmemeyi, yaşamayı hatırlatıyor. Ortada bir gerçek var ki kafamızdaki düşüncelerden kendimizi tamamen soyutlarsak kendi benliğimizi kaybederiz; çünkü bizi biz yapan olgulardan birisi bana göre çektiğimiz sıkıntılar, kafamızdaki düşünceler ve uğraştığımız problemlerdir. Resmin içinde gezerken kandırıldığımı düşündüğüm nokta burası oldu. Çok farkında değildim fakat bu duygu yoğunluğu ve rahatlamadan sonra geleceğim nokta yine aynıydı. Sanki yerde yürürken bir anda vahiy yoluyla uçmayı öğrenip havada uçarken uçmayı unutup yere çakılmak gibi. Çok güzel bir rüya görürsünüz ya hani; istediğiniz işe kavuşmuşsundur, hoşlanmaya başladığınız bir kişiyle saf bir aşk yaşamaya başlamışsınız, fakat aniden gelen alarm sesiyle uyanırsınız. Başta fark etmezsiniz belki ama kalkıp yüzünüzü yıkamaya gittiğinizde gördüğünüz rüya gelir aklınıza ve içinizi büyük bir acı kaplar. Ne de olsa insanların bir yaşamı var ve gerçeklerden ne kadar uzaklaşırsa uzaklaşsın geri döneceği yer orasıdır. Demem o ki her şey ayarınca yaşanmalı. Günlük hayatımızdan çokça kaçmaya çalışırsak bunu her yapamadığımızda daha büyük çöküşler yaşarız ve en sonunda bir şey yapmak istemeyen, rüyalarında yaşamak isteyen, depresyonda bireyler oluruz. Yaşadığımız dünya şu an şu saniyeler. Devamlı kaçmaya çalışmak yerine onu daha iyi hale getirebilmek için çabalamalıyız. Dizginleri elimize almalıyız. Aynı zamanda hayal kurmayı unutmayıp onlarla kendimizi motive etmeliyiz. Düşünmeyi ya da hayal kurmayı unutmuş beyinler sağlıklı çalışmazlar, çalışmak istemezler. Yapmamız gereken ikisini de abartmadan dozunda yapıp akıl sağlığı yerinde, motive bireyler olarak hayatımızı sürdürmemizdir. Bu şekilde başka bir yaşam olmayacaktır, her imkanını kullanmalıyız. Berkay Yebrem Dilara Kantaş Acılar Denizi Ben acılar denizinde boğulmuşum /İşitmem vapur düdüklerini, martı çığlıklarını /Dalgalar her gün bir başka kıyıya atar beni /Duyarım yosunların benim için ağladıklarını /Ölüyüm çoktan, bir baksana gözlerime /Gör, içindeki o kanlı cam kırıklarını /Bu ne karanlık, bu ne zindan gece böyle /Bütün gemiler söndürmüş ışıkların / Ben acılar denizi olmuşum, yaklaşma/ Sularım tuzlu, sularım zehir zemberek /Baksana; herkes içime dökmüş artıklarını /Bu karanlık bitse artık, bir ay doğsa /Bir deli rüzgâr çıksa; alıp götürse /Yılların içimde bıraktıklarını... (Oğuzcan, Acılar Denizi 1977) Acı Tatlı Hayat Meselesi Hayatta gülmenin, mutlu olmanın yanında bir de acı, elem vardı ve bu mutsuzluklar içinde kaybolmak ya da Acılar denizinde boğulmak da vardı. Hayat gözümüzü açtığımız her yeni günde, bize bambaşka bazen ekşi, bazense tatlı sürprizler hazırlar. Adı üzerinde sürpriz tahmini zor, anlaması imkânsız bazen de apaçık, ama yine de bize düşen hayatın bu akışına uymak ve yaşanılan sarsıcı ve biraz da üzücü sürprizlerin etkisinin geçmesini sabırla beklemekti. Herkesin aslında yakından tanıdığı bu kötü denilebilecek hüzün dolu sürprizler karşısında tutunduğu bir dalı vardı. Mesela ben geceleri biricik ayıcığıma sarılır bacaklarımı karnıma doğru çekerek bir an bile olsa gerçek hayattan çok uzakta bulurum kendimi. Hayallere sığınırım ve en önemlisi bu yağmur dolu günlerime bazen karaladığım bir iki kelime, bazense sevilen şairden gelen o mükemmel şiirler birer şemsiye oluverirdi. Yine sebepsizce kendimi köşeye sıkışmış ve ne yapacağımı bilemez hissettiğim fırtınalı, içinde gözyaşları, öfke ve biraz da yalnızlık barındıran bir günümde Ümit Yaşar Oğuzcan’ı seçmiştim. Onun şiirlerine sığınıp bu kez de onun dertlerine ortak olmak istemiştim. Zaten çok değer verdiğim şiirlerinden olan Acılar Denizi beni birden nedendir bilinmez ama İstanbul’a götürdü. Burnum yosun kokusuyla dolarken kulaklarım vapur ve martı seslerinin yeni bestesine kulak vermekteydi. Sahilde sanki oturuyor, melankoliden zevk alıyormuşçasına uzaklara dalıyordum. Hayatta, acının nereden veya nasıl geleceğini bilmiyordu insan bazen bir aşk acısıydı bu çektiğimiz, bazen bir kalp kırıklığı bazense çok sevdiğin birini kaybetmiş olmanın verdiği elem... İçinde bulunduğum durum aslında acılar denizinde yaşayan bir balıktan ibaretti. Acılar denizinde hayatı devam edebiliyordu. Belki hayatından yeterince memnun değildi ama acı çığlıkları duysa da nefes alıyordu ve en gereklisi de buydu belki de ama dışarı çıkıp farklı dünyaların göz kamaştırıcı havasını solumak istese de solungaçları izin vermiyordu. Hani bazen boğulduğumuzu hissederiz ama aslında yalnızca yüzmeye alışmış ve biraz da yorulmuşuzdur işte aynen öyle bir histi benimkisi. Yalnızca ne hissettiğimi dile getirebiliyordum bunun sebebi konusunda pek bir fikrim yoktu ve en çok da buydu belki de beni yoran. Neyse ki bahar geliyordu yenilenmenin dökülen yaprakların yerine yenilerini koymanın vakti gelmiş de geçiyordu. Tıpkı şiirdeki gibi gözlerim acıyla, cam kırıklarıyla kana bulanmışçasına bakıyor ve bir teselli arıyordu çaresizce ama kimseyi bunaltıcı bu hayata dâhil edip kendi bataklığına sürüklemek istemeyen kalbim sessizce “Dur.” diyordu. Yine de içimde umut tamamen bitmiş değildi, şu on sekiz yıllık ömrüm bana hayatta her şeyin zıtlıklarla bir bütün olduğunu ve denge içinde ilerlediğini göstermişti. Bir gün soluyorsa gözler illaki yakın zamanda küllerinden yeniden doğacak ve umutla gökyüzüne bakacaklardı. Hayatın formülü buydu ve şimdiye kadar yanlış hesaplandığına hiç tanık olmamıştım. Acılar denizine tekrar dönersek aslında farklı denizlere, dalgaların bazen hırçın, bazense şefkat dolu köpükleriyle kıyıya vuran savunmasız benliğimiz her gittiği kıyıda farklı heyecanlar arıyordu. Sonuçta o da biliyordu denizin diplerinde nice yıldızlar vardı ve sabahın ilk saatlerinde parlardı ya da deniz mavi olacaktı çünkü içinin uğultusu onu asla siyah yapmayacaktı. Yosunlarsa birbirlerine destek olmak için her geçen gün daha da birbirlerine bağlanacak ve kopmamak için verdiği savaştan bile zevk alacaktı belki de en önemlisi nice insanlara hâlâ umut dağıtmaya devam edecekti. Ümit Yaşar Oğuzcan da içinde biriken senelerin cam kırıklarını toplamak için fırtınadan, aydan medet umuyordu. Ben de o gün aynısını yapıyordum hayatın bize getirdiği sürprizleri doğal bir akış içinde önce normal karşılıyor sonra bazen bir deniz kıyısında, bazense sıcacık yatağımda içimde, acının tüm soğukluğunu hissediyor ve en son da yine ayın gece oluşturduğu yakamozun altında bir yıldız kaymasını bekliyordum. Hayat tam da buydu çünkü acı-tatlı birbirlerini tamamlayan bir düzendi. Döngüsünden, düzeninden ödün vermeden yaşamımızı önce karartıp sonra da boyuyordu ve bunu yaparken de sürprizlerinden asla vazgeçmiyordu. Kaynakça Nur. sevdaselim. 3 Mayıs 2015. http://www.sevdaselim.net/forums/gif-image-mixed-gif-animated-gif-karisik-gif-gif-resim-her-turden-gif/printfriendly175003-2.htm (Nisan 4, 2016 tarihinde erişilmiştir). Oğuzcan, Ümit Yaşar. Acılar Denizi. İstanbul: Hürriyet Yayınları, 1977. Çağın Tan Eroğlu 21803248 Hayatın Olağan Akışı ve Boşluk Boşluğa atla. Bu, emir kipiyle kurulmuş bir cümle. Emir kipiyle kurulmuş cümleler bana hep problemli gelmiştir. Bu problemin kaynağı, emirin geldiği odak aslında. Kim kime emir verebilir? Komutan askere verebilir, ama ben kışlada değilim. Müdür, altında çalışan birine verebilir, ama yine ben özel sektörde bir beyaz yakalı değilim. Günlük hayatımın olağan akışında bu emir kipiyle muhatap olmak için tıpkı bunlar gibi belirli şartları yerine getirmiş olmam gerektiğine inanırdım. Tozpembe bir inanıştı bu. Tozpembeydi, zira hayatın kendisinin yapı gereği altlardan ve üstlerden mürekkep olduğu açık, bu eskiden de böyleydi, şimdi de böyle. Yanlış anlaşılmasın, post-Marksist bir toplum eleştirisi peşinde değilim. Gözünüz korkmasın, buradan varacağım nokta da kapitalist dünyanın iflah olmaz kana susamışlığının toplumu tanım icabı astlar ve üstler hatta belki aradakiler diye parçalara bölmüş olması olmayacak. Sonuçta, emir kiplerine bölünmüş günlük bir hayat ve bu hayatın bizi ilgilendiren kısımları kalıyor yalnızca elimizde. Gelgelelim, yazının en başına yazdığım cümle, “Boşluğa atla.”, “Git, şuradan bir ekmek al!” türünden bir emir cümlesi değil. Aslında şöyle ki, her ne kadar bu cümlenin emir kipi olma özelliği üzerinde durmanın daha gerçekçi olduğu kabul etsem de, bazı cümleleri geniş bağlamlar çerçevesinde düşünmek işimizi çok daha kolaylaştırabilir. Örneğin, “Boşluğa atla.” cümlesiyle ilk nerede karşılaştığımı anlatayım. 2017 yazında, Paris’e tek başıma ilk gidişimde, hayatın bana getireceği tüm zorluklardan habersiz, 18 yaşında dünyayı fethetmiş bir delikanlı gibi arşınlarken şehri, kafamda tek ama tek bir hedef vardı. Dünyayı pembe bir gözlükle görmeye alışkın ve hayatı koca bir Serge Gainsbourg şarkısı sanan bu delikanlının hedefi, iki hafta içinde gezebildiği kadar galeri gezmekti. Bir galeriye girmek, tüm ihtişamıyla ne olduğunuz önemli olmaksızın, kapıdan geçerken bilinçsiz olduğu izlenimini vermek için bilinçli çabalar harcadığınız fötrü eline alma eylemi ve nemli Paris yazında buğulanmış gözlüğü bir elinizde şapka dururken tek elinizle silme cabanız dikkate alındığında, “biri” olduğunuza dair birçok nişane barındırıyordu. 4. bölgenin meşhur Marais’inde, Archives Nationales’in bir iki sokak arkasında, tüm arada kalmışlığı ve yazın getirdiği yalnızlık ile yüzyıllardır bu mahalleyi süsleyen Rokoko duvarların arasında “gelecek” gibi parlayan bir galerinin girişinde koca harflerle Yves Klein yazısını algım tek hamlede seçti. Adını kitaplardan duymuş olduğum “bu avant-garde” ressamın masmavi deryaları figürleştiren, ardından sanat tabiriyle “figürsüzlükten çıkartan”1 kompozisyonlarını görmeye sabırsızlanırken, maviliklerin ve soyutluğun göbeğinde, tabloid negatiften basıldığı anlaşılan bir fotoğraf ile göz göze geldim. Henri Cartier-Bresson’un “candid” işlerine benzeyen bu fotoğraf, bütün ilgimi galerinin tamamından alıp, bir anda kendinde toplamayı başardı. Fotoğrafın olağan- 1 Modern sanatla birlikte hayatımıza giren “figurative, non-figurative” ayrımını elimden geldiğince Türkçeleştirmeye çalıştım. dışılığındansa beni asıl meraklar içinde bırakan, sağ-alt köşesinde duvara işlenmiş bir plakada yazılı “Saut Dans le Vide”2 isimli başlığıydı. Uyuyup, işe hayata gidip geri uyumak üzere sabitlediğimiz hayatımızda bir anda tüm gerekliliklerimizden kurtulmak. Atlamak. Boşluğun tam ortasına atlamak. İçinde fırtınalar kopan bir insanın, fırtınayla başa çıkmak yolu olarak boşluğa atlaması, ama hayatın tüm olağanlığıyla devam ediyor olması… Tıpkı Yves Klein’ın eserinde, perspektiften uzaklaşan bisikletli gibi. İşte o galeride, Fransızca emir kipiyle çekilmiş bu cümleyi gördüğümde şunu sordum kendime: Emir mi veriyor, yoksa tavsiye mi? Bu bir emir mi, yoksa alternatif mi? Anladığım üzere, Klein, bizim değerlendirmemize bırakıyor bu tavsiyeyi. “Atla. Ama atlarsan sakın unutma, içinde ne olup bitiyor olsun, hayat tüm olağanlığıyla devam ediyor. Fırıncı yine fırınına, öğrenci okuluna gidecek. Boşluk, senin yarattığın, senin çözeceğin bir bilinmez. Ve de yalnızca seni ilgilendiriyor.” Kaynakça Klein, Y. (1960). Saut dans le vide. Lee Gallery, Winchester 2 Saut dans le vide (fr.): Boşluğa atla. Lodos İşman 21903101 Dönüm Noktası Herkesin hayatında bir dönüm noktası vardır. Kolay gözükse de disiplinli bir hayat yaşamak kolay değildir. Hayatın belli kuralları vardır; eğitimini al, diploma sahibi ol, iş bul, para kazan ve bu parayla yaşamaya çalış. Bu kuralların dışına çıktığın an asi, sorumsuz ya da başarısız olarak görülürsün. Ama hayattan uzaklaşmak ya da kaçmak istemek; bir sorumsuzluk değil, insan içgüdüsüdür. Bazen her şey çok üst üste, çok fazla gelir, dayanamayabilirsin. Tek istediğin bu sıkıcı döngüden kurtulup kafanı boşaltmak, rahatlamak olabilir. İnsanların ne düşündüğünü önemsemeden bu döngüyü kırıp hayatı keyif alacağın bir şekilde yaşamak, bu hayattaki en zor şeylerden biri olsa da, denemeye değerdir. Hepimizin bu hayatta yapması gereken şeyler var, okumaktan vergi ödemeye kadar herkesin hayatı bir bakıma hem farklı, hem de aynı. Farklı hayatlarımız olsa da benzer hislerimiz var. Bunalmışlık, sıkılmışlık, mutsuzluk, kaçıp gitme isteği… Herkes bir kere kafasından şu an tek başıma bu şehri terk etsem ve başka bir yerde, herhangi bir sorumluluğum olmadan, yeni bir hayata başlasam düşüncesini geçirmiştir. Çünkü insanoğlu, bir yere sıkışıp kaldığını hissettiğinde, kaçmaya meyillidir. İşte Paulo Coelho da Hippi (2018) romanında bundan bahseder. Kendisinin bir anda bütün hayatını arkada bırakıp bir hippi olarak hayatına devam etmesi, hem cesaret verici hem de korkutucudur. İnsanın kendi hayatını sorgulayıp materyalizmin insan doğasına aykırı olduğuna karar vermesi ve hayatına parayı önemsemeyerek, sadece kendi istediği şeyleri yaparak, hatta yeni şeyler deneyerek devam etmesi büyük bir olaydır. Bu cinsellik de olabilir, uyuşturucu da. Yeni müzikler dinlemek de olabilir, dans etmeyi öğrenmek de. Dünyanın her yerini gezmek, seyahat etmek de olabilir, aşkı bulmak da. Bunlar sanıldığının aksine sorumsuzluk ya da asilik olarak değil, deneyim olarak görülmelidir. Bu hayatta her şey deneyimlenmeli ve sonrasında insan, bu tecrübelerin kendisine zarar verip vermediğine karar vermelidir. Sıkıştığımız bu döngüde, o kadar kısıtlanıyoruz ki, kim olduğumuzu öğrenmeye zamanımız kalmıyor. Bu dünyadaki çoğu insanın, benim düşünceme göre, kim olduğuna dair en ufak bir fikri yok. Çünkü kendilerini çizilmiş olan çizgilerin dışına çıkmaya zorlamıyorlar. Zorlamayı bırak, denemiyorlar bile. Çünkü toplum baskısı ve dışlanma korkusu, herkesin kafasında çok büyük bir yer edinmiş. Dışlanmak ve yalnız kalmak önemli olmamaya başladığında, bu düşünce sistemi de değişecek ve herkes, gizli arzularını, hayallerini, yapmaya korktuğu şeyleri deneyimlemeye başlayacak. Hippilerin bizden önde olduğu konu da tam olarak bu. Korkusuzlar, insanların ne düşündüğü umurlarında değil, sadece hayatı olabildiğince dolu ve eğlenerek yaşamaya çalışıyorlar. Giyinişlerinden yaşam tarzlarına kadar her şeyleriyle örnek alınmaları gerektiklerini düşünüyorum. Çünkü asıl mutluluğa, nirvanaya, hayatın zirvesine ancak bu şekilde ulaşılabilir. Mutluluk materyaller üzerine değil hisler üzerine olmalıdır. Ama tabii ki de materyaller önemli görülmediği an, dünyanın işleyişi değişir. Bu değişim, bizi yönetenler için bir risktir, hippi konseptinin kötü olarak lanse edilmesinin ve bize, insanlara, belli kurallar ve sınırlamalar koyulmasının sebebi de budur. Bütün bu sınırlamalara rağmen her insan, elbet bir gün yeter diyecek ve o dönüm noktasına gelecektir. Her şeyi boş vermek aslında çok zevklidir, değişime açık olunduğu sürece. Hayal edildiğinde, bir karavan ve birkaç arkadaş ile dünyayı gezip yeni şeyler denemek, çok çekicidir. İnsanlar tarafından dışlanmak, kabul edilmemek aslında hiç de dert edilmemelidir. Çünkü dünyadaki milyonlarca insan arasında, senin gibi olan ve seni kollarını açarak hayatına alacak mutlaka bir insan vardır. Bazen din, katı kurallar ve yasaklar ortadan kaldırılmalı, insanlar serbest bırakılmalıdır. Çünkü bu dönüm noktası aynı zamanda da bir patlama noktasıdır. Eğer insanları patlayacak konuma getirirseniz bunun uyuşturucudan, cinsellikten ya da alkol almaktan çok daha radikal sonuçları olabilir. İnsan hayatı sevmelidir, yaşam sevinci ile dengesiz bir hayat yaşamak, hayattan nefret ederek stabil bir hayat yaşamaktan çok daha iyidir.İnsanlara kendini anlatmaya, açıklamaya çalışmak yorucu ve gereksizdir. Bu yüzden kendimizi kendimizle bırakmak, kim olduğumuzu düşünmek ve hayatı gerçekten yaşamak, ölmeden once kesinlikle yapmamız gereken hareketlerdir. Bu dünyadaki en önemli şey ruhumuzdaki boşluğu doldurabilmektir. Dindar ya da dinsiz, demokrat ya da liberal, sadık bir heteroseksüel ya da hiçbir şey ile yetinemeyen bir insan olun, fark etmez.Bu dünya, farklı yansımalardan oluşur ve zirveye ulaşıldığında, ya bu tecrübelerden ders çıkarmış bir insan ya da ağzından keşke lafını düşüremeyen bir insan oluruz. Bu bizim seçimimiz, başka kimsenin değil. Yol bizim, önemli olan kendimize özel olanı bulabilmek... Bu hayat, yaşamak, denemek ve sevmek için var, bir kutuya kendimizi kapatıp asla dışına çıkmamak için değil. Kaynakça Coelho, Paulo. Hippi. 2018. Roman BU KAÇINCI KIRGINLIK “Selam sevgili küllük… Bugün güzel diye başlayan tüm cümlelerin bitişini izliyorum. Ahh nasıl da yakıyor canımı.” Kader midir bu, yoksa hak ettiğimiz mi? Ya da ben mi istiyorum böyle olmasını? Neye başladıysam bir hevesle, elimden alındı. İzin vermezdim ama izin de istenmedi zaten. Sadece aldılar. Ne kendi hayatımı elimde tutabildim ne başka hayatları kendimde… Elimden gelini yaptım ben, o gitmesin diye ne yapmak gerekiyorsa işte hepsini yaptım. İçindeki bir parça iyiliği gördüm çünkü ben de bu kitaptaki gibi. Başka bir şey düşünmedim. O gitmesin diye ne yapmak gerekiyorsa hepsini yaptım. Gitti. Gitmeseydi… Ben yine severdim. Bahçemdeki limon ağacıymışçasına severdim. Yaprakları dökülüp her yeri kirletse de severdim. İstemedi ya, canı sağ olsun. Bittiğini anlamam biraz zaman aldı. Öyle daldım ki kalbimin kenar mahallelerine, elimde yanıp biten, bir soluk çekmeden biten sigaraları fark edince anladım. Ben bitmesin istedikçe sigaram bitiyor, yenisini yakmak istemedikçe paketim bitiyor. Onu bile elimde tutamıyorum. Bir de istiyorum ki o elimde kalsın, elleri ellerimde kalsın. Ne haddime, daha bir sigaraya sözüm geçmezken? İstanbul boğazındaki düğüm düğüm aşlardan bahsediyor şair. Peki ya Ankara?.. Nice aşklar var Ankara ayazında yutulan. Bizimki de onlarda biri mi oldu artık? İnanması o kadar güç ki… Bu kadar çabuk başlaması korkutmasın seni, demiştin. Böyle çabuk biter diye düşünmemi engellemeseydin keşke de böyle sudan çıkmış balığa dönmeseydim. Herkes uyuyunca uyanırmış hüzünler. Öyle diyor şair. Saat şuan gecenin biri… Neredesin? Bir ara bir sor Allah aşkına, demek geliyor içimden sadece. Nağmelerle… Umut güneşte sanırım, mutluluk da. Güneş gidiyor, ay geliyor. Umudum da gidiyor neşem de. Ay ışığını güneşten almaz mıydı? Böyle öğretildi bize. Öyleyse neşenin umudun bir damlası neden bulunmuyor gece olunca. Maviler siyaha dönünce her şey kararıyor. Gözlerim de kararsa keşke. Aklıma eseni yapacak cesaretim olsa. Korkusuzca atlasam her şeye... Ve başarsam da… Seni istiyorum desem ve her şey yoluna girse… Gözüm kara olsa ve her şey yoluna girse… “Gecenin bir yarısı, sabahın körü, cehennemin dibi, sokak ortasında döküldü dudaklarıma gözlerimdeki tuzlu kanlar.” desem ve pişman olup avuç içlerimden öpsen yine. “Gözlerimden öptü, ellerimden öptü ellerimden. Avuç içlerimden öptü. Unutabilir misin şimdi? Ben ölsem, unutamam.” demiş Sabahattin Ali. Yol üstünde, sarı bir çarşafın üstüne konmuş el yapımı defterler... Özenle inceleyip bu defteri seçtin. Üstünde bu satırların yazdığı defteri... Unutama beni dedin. Anlatsana sen nasıl unuttun? “Ben artık birinin çıkıp beni seveceğine inanmıyorum. Ama bekliyorum.” Bu kaçıncı kırgınlık? Buna rağmen nereden bu cesaretin kaynağı? Kalbimin sanki yalnızca bir yanı kırılmış. O diyor ki, bekleme artık. Üzüldün, kırıldın yetmedi mi? Sağlam yanı da diyor ki, ya o dönecek her şey yoluna girecek ya da hayatına yeni bir kahraman girip seni kurtaracak. Bir yandan kaleden çıkış olmadığını bilen bir yandan da prensinin gelip kurtaracağını düşünen Rapunzel gibiyim. Aynı zamanda hem ümitsizlik içindeyim hem umut derya deniz. Böyle kalıyorum hayatta. Bu hassas denge ile... Asla uslanmıyor insan. O kırmadı beni, onun gidişi kırmadı. Umutlarım kırdı. Hâlâ umut beslemem apaçık bir hata. Hep çok büyük konuşurum. “Asla” ile başlayan cümleleri çıkarmam hayatımdan. İnsanları ikna etmek değil niyetim. Büyük konuşayım da kendimi onu yapmaktan uzak tutayım. Fakat hep yuttum. Büyük lokma yemedim ama büyük konuştum. Bunu uslanmadan defalarca yaptım. Kitapta da soruyor ya, en son ne zaman karın ağrımın sebebi kahkahalarım oldu? Unuttum. Kırılacağını bile bile beslediğim umutlarım varken sanırım. Gitmezdin sen, diye düşünüyorum ama artık “bir kahvenin 40 yıl hatırı olduğuna inanmıyorum.” KAYNAKÇA Songül Ünsal. Sevgili Küllük. İstanbul: Epsilon Yayınları, 2016. Özgan 1 Ezgi Özgan TURK 102-17 Birinci Blog Yazısı Taslağı 3 Ekim 2019 Acizliği Kabulleniş İnsanlar hata yapar, insanların hataları başka insanların canını yakar ve bazı insanlar vardır ki canını yaktıkları insanlardan daha çok acı çeker ve kendilerine acırlar. Öyle çok insan tanıyorum ki, başkaları onları affetmeyi başarsa bile suçu kendilerinde görmekten vazgeçemez, kendilerini affedemez onlar. Vicdanlarının yarattığı kâbuslar gecelerini avlarken gitgide sönükleşir, kendi varlıklarına duydukları saygıyı ve sahip oldukları cılız ışığı da yitiriverirler. En vahim vakalarda intihar, senin olan canı kendi ellerinle fâni bedeninden söküp çıkarma hadisesi, iç sesinin çığlıklarını dindiremeyen hayalet bedenlerin kurtuluş bileti oluverir bir anda. Bir gün bir parkta idam hükmü veren elleri baltayı indiren bir cellat misali dayayıverir tabancanın namlusunu hüzünle zonklayan şakaklarına (McDonagh, In Bruges). Zannımca, öylesi bir araftır ki kaldıkları, cennet ya da cehennem görmez gözleri. Belki huzuru sonsuzluğa akan nehirleri seyrederken ilahi bir bahçede bulacaklardır, belki de yaptıklarının cezasını çekmek için ebediyete değin kızgın alevlerde yanacak. Fakat artık önemi yoktur onlar için, çünkü vicdan yoktur. Bundan sonra onları yargılayan kendileri olmayacaktır, ölümlerinden sonra ne yaşayacaklarının kararını tanrı vermiştir çoktan. Özgan 2 Ne yazık ki beter bir yanılsamadır tüm bu rahata erme meselesi. İnsanlar onları affettiklerinde ve başları teselli veren omuzlara dayandığında kendilerine ikinci bir şansı layık görmüşler midir ki (McDonagh, In Bruges) tanrının sunduğu cennetten keyif alsınlar? Ya da başkalarının yargıları ve kendi vicdanlarının onlara reva gördüğü ölüme giderken kurbanlarıyla ödeşmişler midir ki (McDonagh, In Bruges) cehennem ateşiyle günahlarından arınsınlar? Hayır, ne yaşamda ne de ölümde fâni ya da ilahi hiçbir varlığın kararı onları avutmayı başaramaz. Çünkü aradıkları ödül ya da ceza olmamıştır hiçbir zaman, onlar öyle sanmış olsa da. İçlerinde sürüp giden muhakeme değildir ki onları arafa hapseden, hata yapma hakkına sahip olan aciz bir insan olduklarını kabul etmeyi hiçbir zaman başaramamış olmalarıdır. Her olasılığı hesaplayamayacak kadar kör ve kendi dünyalarına hapsolmuş olan zavallı insanlar, bir kimseye zarar verdiklerinde bunu kendi ellerine yapışmış bir suç gibi görmekten vazgeçemezler. Sözde günah işleyen tarafları zihinlerinde bir yabancıya dönüşür, böylece yaşananları ne zaman düşünseler bu yabancıya kızabilirler. Oysaki bu yabancının kendi bilinçlerinin bir parçası olmasından mütevellit kimliklerine ve oldukları kişiye kinlenmeleri işten bile değildir. Vicdan saydıkları her neyse, iç dünyalarında yaşadıkları öz-kavgadan ibarettir artık. İşte böylesi bir yabancılaşma somut dünyadan kaçarak değil, ona her zamankinden daha sıkı bağlanarak çözülebilir. Mesela arkadaşlara ve sevgiliye bağlanmalıdır insan ve onların kendisinde ısrarla gördüğü masumiyetin neden kör gözlerinden içeri sızacak ufacık da Özgan 3 olsa bir ışık yakamadığını düşünmelidir (McDonagh, In Bruges). Sadece bununla kalmamalı yaşanan olayların arkasında olup biteni anlamaya çalışmalı ve kendine sormalıdır: her şey plana uygun gitseydi böyle suçlu hissedecek miydi? Bana kalırsa bu sorunun cevabı çoğu zaman hayırdır, hissetmeyecektir, hatta aklına dahi gelmeyecektir zarar verdiği kişiye karşı en ufak bir kötülük besleyeceği. Çünkü o iyi bir insandır, iyi olmak istemiştir her zaman ve bunun her daim kendi elinde olduğunu düşünmüştür. Sırf bu yüzden, görevini sorunsuz yerine getirdiği sayısız zamana dair bir tek pişmanlık birikmemiştir içinde (McDonagh, In Bruges). Öyleyse artık kendine kızmasının akla yatan pek bir manası kalmamıştır, evren zarlarını atmış ve olanlar ona sorulmadan olup bitmiştir. Ne o ne bir başkası engelleyemeyecektir kurbanın acısını, fakat bunun bilincinde olarak onun kendini affetmek için bir şansı olacaktır bundan sonra. Bağışlanışın serin sularında arada kalmışlığın kirleri akıp gidiverir birden. Artık kendisine uygun görülen cezayı beklemesi veyahut bir kimsenin affeden sesini duymasına gerek yoktur insanın. O artık arafta değildir, bilmeyi bile hayal edemeyeceği olasılıkların peşinden sürüklenip gitmemiş, kendine reva gördüğü ölümde solup yitmemiştir. Ne iyidir ne de kötü, sadece insandır. Daha iyisi olamayacaktır hiçbir zaman, fakat olanca iyisini yapmak artık onun ellerindedir. Kaynakça In Bruges. Martin McDonagh tarafından yönetildi, Colin Farrell, Brendan Gleeson, Clémence Poésy ve Ralph Fiennes tarafından canlandırıldı, Universal Studios, 2008. Çağatay Koca 21502247 Başak Berna Cordan TURK 102-001 03.02.2016 Kendimizce Yaşamak “Gerçek, başkalarının bize uygulamaya çalıştığı tatsız bir ölçüdür.” Tehlikeli Oyunlar (s.109) Bilirsiniz; bazı yazarlar vardır, onları okumaya ara verdiğinizde dillerini, üsluplarını, üzerinize etki ettikleri duyguları eninde sonunda özlersiniz. Tehlikeli Oyunlar ile imtihanım da bu şekilde başlamıştı. Hayatımı değiştirdiğini düşündüğüm Tutunamayanlar’dan sonra nihayetinde yine Oğuz Atay’a ve çektirdiği çilelere döneceğimi bilinçaltımın dehliz bir köşesinde bilmeme rağmen bu düşüncemi elimden geldiğince görmezden gelip birkaç kitapla öylesine oyalanmıştım. Ne şanslıyım ki yazarla aramdaki uzun süren kaçamak da her oyun gibi bir yere kadar sürdü. Meğer “Bir gün bir kitap okudum ve bütün hayatım değişti.” 1 (Pamuk, 9) durumuna bu kitapla düşüyormuşum. O günden beridir allak bullak olmuş kafam Oğuz Atay’dan başka bütün yazarları inadına reddediyor, beni büyük sıkıntıların içinde bırakıyor. Kaçamıyorum sorulardan, sorularından, beni yalnızlaştıran ve içimi yiyen sorularından. Fakat mutsuz değilim bu durumdan; aksine hayatımın en güzel günlerimi geçirdiğini hissediyorum. Nedir bu romanın bana mutlu bir çile çektiren soruları? Romanı yaklaşık bir hafta önce bitirmiş olmama rağmen halen gerçekliğin ne olduğu, göreceli ve salt gerçeklik durumları, gerçeklerden kaçıp kendi gerçekliğimize tutunmaya çalışmamızın nedenleri ve bu çabamızın sonuçları gibi epistemolojik ve aynı zamanda bir o kadar ontolojik sorularla kafamı meşgul etmekteyim. Diyebilirim ki bu kitap beni daha özgür bir birey yaptı. Sadece kelimelere bağlı bir birey.“…kelimeler aldatıcıydı; kelimeler bizi gerçeklerden uzaklaştıran küçük tuzaklardı.”2(Atay, 210) Gibi kelimeler ile belki bir tuzağa düşerek belki de bu tuzağı fark ederek ana karakter Hikmet gibi belki bir aydınlanma belki de bir cahilleşme sürecine girdim. Bir taraftan Sokrates’in öğrencisi Platon, Oğuz Atay’ın insancığı Hikmet gibiyim, Hikmet’in benleri gibiyim, varolma sürecindeyim, bu süreçte olduğumu sanıyorum, okuyorum, okurken anladığımı düşünüyorum, izliyorum, izleteceğimi de hissediyorum, öğreniyorum, kitap yazabilirim gelecekte gibime geliyor; öbür taraftan cahiller gibi çok konuştuğumun, gereksiz laf gevezeliği yaptığımın, içi boş düşüncelerle vaktimi boşa harcadığım ihtimali olduğunun farkındayım. Gerçeğin, kaderin, hayatın anlamını düşünüyorum (düşündüğümü sanıyor da olabilirim), herhâlde çok fazla belirsizlik var. Varlığım hakkında bile bir belirsizlik olduğunu biliyorum. Açıkçası bu belirsizliklerin hiçbiri umurumda değil. Yaşanmışlarla, yaşanacaklarla bağımı kopardım. Kadere inanmıyorum. Var mıyım yok muyum önemli değil, var olma sürecindeyim ve bu sürecin ne başında ne de sonunda, sadece olduğum yerde yaşamak beni mutlu ediyor. Birtakım durumlarda ne yapacağımı belirlemek, doğru yolu bulmak ve o yolda sapmadan ilerlemekle artık ilgilenmiyorum. Sadece anı yaşıyorum. Bazı Hikmetler gibi küçük oyunlar da oynamıyorum, onların yaptığı şekilde başkalarının gerçekliklerine denize düşen yılana sarılır mantığıyla tutunmak gibi ince hesaplara da girmiyorum. Kendi gerçeğimi yaratıyorum. Sadece yaşıyorum; hiçbir yükümlülük hissetmeden, narin güvercinler gibi, hafifçe, özgür bir biçimde kendi benliğimi yaşıyorum. Toplumun veyahut bireylerin beni yönlendirmesine, kurallarıyla beni belirtmesine izin vermeden yaşıyorum. Nesnelerden bağımsız kurmacalar kuruyorum, düşüncelerimi var ediyorum. Huzursuz olduğum tek konu şudur ki bu mutluluk sadece benim gibilere ait olmamalı. Mutluyum fakat yaşadığımız toplumdaki düzene duyarsız kalamıyorum. Çünkü Selim Bey gibi şimdiki zamandan korkan, süreklilikten çekinen çok fazla insan var. Bu insanlar hiç kendi mutluluklarını aramamışlar; her daim başkalarının yargılarıyla, eylemleriyle geçiniyorlar. Bu insanların başkaları için karar verme gücünü kendisinde bulan sözde yetkilileri var. Politikacılar, yargıçlar ve eleştirmenler var. Kuralları, yaptırımları var bu insanların. Bu kurallara uymak zorunda olan insanlar var. Kısacası: “ Başkaları gibi yaşamasını bilmeyenler, başkalarını taklit etmeliydi.”3(Atay, 248) varolan bu düzene göre. Oysa hepimiz kendimizce, şimdiki zamanda yaşayabiliriz. Herkes kendi düşüncesiyle, eylemiyle özgürce kendisini var edebilir. Hepimizin bir şeyleri değiştirmeye, yaratmaya hakkı var. Örneğin en basitinden düşünürsek kelimelerle bile hepimiz bir şeyler üretebiliriz. Yazarak düşüncelerimizi dile getirebiliriz, bireysel özgürlüğümüzü var edebiliriz. Yazarken kurgulayabiliriz, bir şeyleri değiştirebiliriz, gerçeğimizi oluşturup dogmaları yok sayabiliriz. Anı yaşamamıza engel olan tüm kısıtlamaları kendimizce görmezden gelebiliriz, gelmeliyiz de. Kuralları, geçmişimizi ve gelecek kaygılarımızı mutluluk uğruna unutabilmeliyiz. Bizi mutsuzlaştıran gerçekleri reddedebilmeliyiz. Bireysel mutluluğumuz için gerekirse toplumsal hayattaki yerimizi feda edip soyut bir yaşam sürebilmeliyiz. Yaşamadıktan sonra ne yaşadığımızın, kiminle yaşadığımızın ne önemi var. Yaşamak lazım. Bugünü yaşamak lazım. Bugünü hayatımızın ilk ve son günüymüşçesine yaşamak lazım. Mutluluk bugünde, dün veyahut yarında değil. Yeter ki düşünme yetimizi kullanalım ve bize engel olan içimizdeki ve dışımızdaki bütün duvarları yıkalım. Kendimizce yürüyelim duvarların arasından. Bir zamanlar bu duvarları aşmış bir yazarın da yazdığı gibi: “Rüyalarımızı gerçekleştirmeğe çalışmamalıyız. Gerçekleri rüya yapmalıyız.”4 (Atay, 350) Kaynakça 1 Pamuk, Orhan. Yeni Hayat. (s.9) İstanbul: YKY Yayınları, 2012. Baskı 2,3,4 Atay, Oğuz. Tehlikeli Oyunlar. İstanbul: İletişim Yayınları 2010. Baskı Fotoğraf: www.oguzatay.net Yalnızlık Zor İş Her zaman kitapla ismi arasında bağlantı olması gerektiğini düşünürüm, sonuçta insanı çeken ana faktörlerden birisidir isim. Kitabın ele alınmasını sağlar çoğu zaman, geçenlerde dolaşırken yine aynı şey başıma geldi, kitabı elime aldım ve ne kadar saçma bir ismi olduğu üzerine kendi kendime konuşmaya başladım. Kitabın adı Renksiz Tsukuru Tazaki'nin Hac Yılları’ydı. Kendi kendime, Japon yazar ve hac ne alaka, diye söylendim. Hemen telefonu açtım İngilizce ismine baktım orada da hac geçiyordu. İyice merak ettim, alıp okudum kitabı. Hacla bir ilgisi olmadığı için üzüldüm çünkü gerçekten abeslikten kaynaklı gülmek istiyordum, fakat öyle olmadı ve kendimi bir anda felsefi bir romanın içinde buldum. Meğer oradaki hac, karakterin kendi iç dünyasına huzura ve rahata erişmek için yaptığı bir yolculuk ve geçmişle hesaplaşmaymış. Tabii ki şu an hiçbir şey anlamadınız. Sadece hac yolculuğunun istediğim gibi çıkmadığını anladınız. Kitap çok kısa bir şekilde şu, bir arkadaş grubu düşünün hepsinin soyadı renk içeriyor, garibim Tsukuru’da yok. Hep dışlanmış hissetmiş kendisini, sonra bir anda yirmi yaşındaki Tsukuru ya demişler ki biz seninle konuşmak istemiyoruz. Sonra aradan on altı yıl geçiyor ve yüzleşmek istiyor arkadaşlarıyla. Kitabın sonunda gerçekten kafayı yeme seviyesine geliyordum, hayatımın Tsukuru ile nasıl paralel gittiğinin farkına vardım. Yaşımız aynı, hayatımızın gidişatı aynı. İnsanın bir anda dışlanması ve yalnızlığa düşmesi gerçekten hayatın gidişatını büyük ölçüde etkiliyor, ama insanın bu durumla başa çıkmayı öğrenmesi gerekiyor, çünkü hayat inişler ve çıkışlardan oluşuyor, her zaman iyi olmasını beklemek fazla iyimserlik oluyor. Tsukuru gibi yaşlanınca durumu düzeltmeye çalışır mıyım bilmiyorum fakat sosyal bir varlık olan insanın kendi kendine yetmeyi öğrenmesi gerekiyor. Asıl soru burada ortaya çıkıyor, insan tek başına mutlu olabilir mi? Kişisel düşüncem, insan yalnızlıkta da mutlu olmayı öğrenebilir, ama sosyal bir canlının yalnızlığa alışması da pes etmek gibi bir durum. İnsan çaba harcamalı ve neden yalnız olduğunu düşünmeli, yalnızlığa karşı önlemler almalı. Sonuçta her insan eşit değil ama yakın özelliklere sahip. Etrafı gözlemleyerek ve toplumun doğrularını kendi doğrularıyla değiştirerek yalnızlıktan kurtulabilir insan. Ama tekrar bir sorun ortaya çıkıyor, başkalarının doğrularıyla yaşayıp yalnız olmamak mı yoksa kendi doğrularınla yalnız olmak mı? Kendinize bu soruyu sormanızı istiyorum. Siz hangisini seçerdiniz? Cevabı hiç de kolay değil ve yalnızlığı yaşayıp yaşamamaya göre büyük değişiklik gösteriyor. Daha önce yalnızlık yaşamadıysanız ne mutlu, büyük ihtimal ile bu soruya vereceğiniz cevapta “Kişisel Doğrular” kalıbını içeriyor çünkü kendi doğrularınız ile toplumun doğruları paralel olduğu için büyük bir ihtimalle yalnız değilsinizdir, peki böyle bir durumda tam tersi durumu düşünebilir miydiniz? Halk arasında çok fazla kullanılan bir söz vardır, “Yalnızlık Allah’a mahsustur.” diye, çok da doğru bir söz, çünkü büyük ihtimalle yalnız değilsinizdir ama açgözlülüğe yenik düşüp belli insanlarında sizi sevmesini istiyorsunuzdur. İnsan elindeki ile yetinmeyi öğrenmeli, sadece bu durumda değil her durumda, çünkü açgözlülük sadece insanı daha fazla yalnızlığa sürükler. Tsukuru ile tanışma fırsatım olmuş olsaydı ona da büyük ihtimalle vereceğim öğüt bu olurdu. Ona hayatın geçmişte kalmış iki üç kişiden daha önemli olduğunu söylerdim. Geçmişte kalıp, neden benimle konuşmayı kestiler, diye sorular soracağıma ileriye bakıp elindekiyle yetinmesi gerektiğini söylerdim. İnsanın çevresine bakıp yalnız olmadığının farkına varması lazım. Tsukuru’lardan olmamak için elimizdeki ile yetinmeliyiz? Kazım Yüksel HANGİ TONDASIN? Doğmak ve ölmek...Hayat senaryomuz aslında çok basit bir şekilde ortaya konulmuş. Bunu anlamakta tabii ki sıkıntı çekmiyorum fakat yeterli de bulmuyorum ve yalnız olmadığımın da farkındayım. İnsanoğlu varoluşundan bu yana Dünya’ya gelme sebebini sorgulamakta. Cevap bulamıyor olabiliriz ama asla pes etmiyoruz. Evrenin bize ihtiyacı olduğunu varsayıp durmaksızın sebebini arıyoruz. Cevabın karakteristik özelliklerimizde saklı olduğunu düşündüm uzun süre. Tabii bu durum benim, “İki Yüzlü Adam”ı bilindik adıyla “Dr. Jekyll ve Mr. Hyde”ı okuyup fikirsiz kalmama kadardı. Karakterimiz kimliğimizdir. Fakat hayata gelme amacımızı öğrenmek için bu kimliğe bakacaksak at gözlüklerimizi çıkarsak iyi ederiz. Çünkü, kimlikte yazan Bay veya Bayan İyi’nin arkasındaki şeytani ifadeyi görmek için 3d gözlüklerinizi takmanız gerekecek. Önden yuvarlak görünümlü bir cismin küre olduğunu düşünmek mümkün fakat aynı zamanda silindir de olabilir. Bu cisim bir insan olsaydı onun küre olduğunu varsayardık büyük ihtimalle. Çünkü günlük hayatımızdaki mantığımıza göre önden yuvarlak görünen bir cisim her taraftan bakıldığında yuvarlaktır. Cismin ikinci bir niteliği olması aklımızın ucundan bile geçmez. Fakat işin aslı şu ki bakış açımızı değiştirene kadar bu konuda kesin bir hükme varamayız. Dolayısıyla üç boyutlu inceleme nasıl bir cismi tanımlamadaki birincil koşulsa karakter analizinde de aynı önemi taşımalı. Çünkü bir insan bazen tembel bazense çalışkan olabilir. Herhangi iki zıt özellikten sadece birini görüyorsak yeterince deşelemiyoruz demektir. İki Yüzlü Adam’dan öğrendiğim bir şey varsa o da en yoğun duyguların derinlerde saklandığıdır. Doğanın temel kanunları bile öğrendiğim bu dersi destekler. Örneğin, biraz fizik biliyorsak yoğunluğu az olan maddenin yüzeye çıktığını da biliyoruzdur. Aynı yağ damlacıklarının suyun üstüne çıkması gibi! Bastırılmış duygular ve özellikler içimizde yokolmaz. Sadece daha sığ ve günlük bir maske altında saklanırlar. İşin aslı dr. Jekyll insanlara ne kadar aksini istese de kibar davranacak kadar iyi bir adam. Bu içtiği ilaçların yüzeye çıkardığı kötülüğün ona ait olmadığı anlamına gelmez. Tabii ilaç kutusundaki şey kötü bir ruh değilse(!) Büyülü ilaç şişesi ihtimalini eleyip, içimizdeki iyiliğin de kötülüğün de, hangisinin ön planda olduğuna bağlı olmaksızın, karakterimizin parçası olduğunu kabullenmeliyiz. Nasıl ki nüfus cüzdanlarımızdaki kimlik numaralarımızın sadece ilk rakamı bizi temsil etmeye yeterli değilse aynı şekilde kendimizi sadece tek bir özellikle tanımlamak da mümkün değil. Kitabın bana kattığı alaycılıkla, sınanmaktan en korktuğum soruya bile daha ılımlı yaklaşmaya başladım. İyi biri miyim? Kötü biri miyim? Dr. Jekyll gibi ikisi birdenmişim meğer. Artık kendimi, daha doğrusu herkesi, içinde farklı renkler bulunduran bir boya kutusu olarak görmeye başladım. Kimimizde üste beyaz görünüyor; kimimizde ise siyah görünüyor. Bunun bir önemi yok. Sonuçta kovayı karıştırdığımızda ortaya çıkan renk hepimizde de gri olacak. Gri iyi bir renktir. Griyi severim, çünkü griye istediğin kadar beyaz veya siyah kat; gri yine gridir. Belki de sınanmaktan en korktuğum soru artık grinin hangi tonu olduğumdur. Artık etrafa daha önyargısız bakıyorum. Çevreme karşı yüzde seksen güven duygumu kaybetmemden ötürü olabilir. Bunun sebebi bana kim oldukları konusunda yalan söylediklerini düşünmem değil; kim olduklarına dair kendilerinin de hiçbir fikri olmaması. Belki de hepimiz, şu bütün renkleri karıştırdığımızda ortaya çıkan çirkin kahverengimsi renk olduğumuzu kabul etsek daha iyi olur. Böylece içimizdeki olup olabilecek hiçbir detayı atlamamış ve onlara karşı hazırlıklı olmuş oluruz. Evrendeki yerimizi hala karakterimize bağlı olarak bulmak istiyorsak da bakılacak son kriter artık hangi ton olduğumuz. Korkut 1 Cemre Korkut 21202427 Kentsel Tasarım ve Peyzaj Mimarlığı TURK 102-1 Başak Berna Cordan 09.07.2015 VAZGEÇMEYİ ÖĞRENMELİ Oscar Wilde’ın tek klasik eseri olarak kabul edilen Dorian Gray’ın Portresi’nde, genç Dorian Gray’ın hayranı olan ressam Basil Hallward onun bir portresini yapar ve kendince bu portrenin sanatında yeni bir akım başlatacağını düşünür. Ancak portrenin, özellikle de Dorian için, tek etkisi bu olmayacaktır. Bir gün Dorian, arkadaşı Lord Henry’le sohbet ederken günün birinde gençliğinin ve güzelliğinin onu terk edeceğinden korkar ve bunun olmaması için bir dilek diler. Kendisinin yaşlanmasının yerine portresinin yaşlanmasını diler. Bu dilek gerçekleşir; portre Dorian’ın günden güne yaşlanan, günahlarının izlerini taşıyan bir şekle bürünürken, Dorian’ın kendisi hiçbir şekilde değişmemektedir. Hâlbuki hayatı çalkantılı, yıpratıcı ve kendisinin bizzat işlediği suçlarla doludur. Bu açıdan bakılacak olursa, Dorian’ın yaşlanmama konusundaki dileği; daha doğrusu yaşadığı hiçbir olaydan fiziksel olarak etkilenmeme konusundaki dileği, pek çok eleştirmen tarafından ruhunu şeytana satmak olarak değerlendirilmiştir. Gerçek hayattan örnek alınacak olursa, çoğu birey, uğruna vazgeçemeyeceği şeylere sahip olduklarını düşünür. Sahip oldukları vazgeçilmez olgularını hayatları boyunca korumayı dilerler ve bunun için çaba sarf ederler. Tıpkı genç Dorian’ın gençliğinden vazgeçmek istememesi gibi. Korumak istedikleri olgu tamamen güvence altına alındığındaysa, her türlü riski alabileceklerini düşünürler. Aldıkları risklerle maddi veya manevi elde ettikleri her şey gözlerini o kadar karartır ki bazen yaptıklarının sonuçlarını düşünmezler. Yaptıkları bazen öyle sonuçlara varır ki, hem çevresindekilere hem de kendilerine zarar verecek düzeye gelir. Ancak bir önemi yoktur, çünkü zaten hayatları boyunca korumayı amaçladıkları her ne ise o zaten güvendedir. Kitapta da Dorian’ın yaptığı hiçbir kötülükten, fiziksel olarak hiçbir günahtan etkilenmemesi, yara almaması anlatılmıştır. Ancak portresinde her seferinde daha çok iz kalmaktadır. Portre sadece yaşlanmakla kalmamakta, aynı zamanda çirkinleşmektedir. Dorian’ın yaşça büyüdüğü her yıl portredeki halinin Korkut 2 alnında başka bir kırışık oluşmaktadır. Bütün bunlardan çıkarılan sonuç da portredeki değişim Dorian’ın ruhsal olarak değişimini sembolize etmektedir. Fiziksel değişimler ve yaralar, gözle görülebildiği için insanlardan saklamak daha zordur. Göründüğünden ya da sanıldığından insanı daha az yıpratsa da her zaman göz önünde olduğu için insanı daha çok etkiler. Ruhsal ya da zihinsel değişimler ve yaralar ise gözle görülmediği için saklaması daha kolaydır, dışarıdan birisinin fark etmesi de daha güçtür. Fiziksel yaraların aksine, ruhsal ve zihinsel yaralar insanlara daha çok zarar verir. Sağlıklı düşünemeyip hissedemeyen bir insanın bulunduğu her davranış bir diğer sorunu tetikler ve diğer sorunları da telafi edilemeyecek seviyeye getirir. Asıl önemli olan ise; bu zihinsel ve ruhsal yaraların ortaya çıkmasını nasıl önleyeceğini insanın kendi kendine keşfedebilmesidir. Sahip oldukları değerleri koruma güdüsü her insanın sahip olması gereken bir güdüdür. Geliştirilmesi gereken ise, bu güdünün aşırıya kaçmayıp diğer sahip olduğu değerleri görmezden gelmemeyi insanın kendi kendine öğrenmesidir. Aksi takdirde, akıl ve ruh sağlını kaybetmeye kadar yol açabilecek duruma gelinebilmesi olası bir durumdur. Tıpkı Dorian’ın gençliği portrenin yapıldığı günkü gibi kalmaya devam etse bile, her ele aldığı davranıştan dolayı portresin, yani kendi ruhunun yıpranmaya devam etmesi gibi. Sahip olunan her değer, insanın yaşamını sağlıkla bir şekilde devam ettirebilmesi açısından önem taşır. Bu yüzden bu değerlerden sadece birine en önemli payı biçip diğerlerinin önemsememek insanın hayatında yapabileceği en büyük hatalardan biridir. Unutulmaması gereken şey; her değerin gelip geçici olabileceği ve hiçbir değerin vazgeçilmez olmadığıdır. Bunu vazgeçmeyi ve gelip geçici olmayı hazcılık yerine kabul etmek, her açıdan çok daha sağlıklı ve huzurlu bir hayata davetiye vermektedir. ADALETİN IŞIĞI Tam bir anime hayranı olarak tanımlayabilirim kendimi. Genelde uzun süren: Naruto, Dragon Ball ve One Piece gibi animeler izleyen biri olsam da Koreli bir arkadaşımın tavsiyesi üzerine otuz yedi bölümlük bu seriyi izledim. Bu seri sayesinde adalet hakkında gerçekten neler hissettiğimi düşündüm ve gerçek düşüncelerimin farkına vardım. Bana hissettirdiklerini anlamanız için önce biraz nasıl bir anime olduğundan bahsedeceğim. Diğer animelerdeki komik öğeler yok bu animede her şey çok daha ciddi. Kısaca fantezi ve dram dolu psikolojik bir polisiye denebilir. Ryuk adındaki sıkılmış bir ölüm meleğinin, biraz heyecan için, elindeki ölüm defterini kasten dünyamıza düşürmesi ile başlıyor olaylar. Bir okulun bahçesine düşen ölüm defterini Light adında dahi bir genç buluyor ve deftere adı yazılan kişilerin öldüğünü fark edince defteri kendi adaletini sağlamak için kullanmaya başlıyor. Şahsen ben Light’ı suçlayamıyorum. Bazen hepimiz öyle bir deftere sahip olmak ve bu güzel dünyayı kötü diye nitelendirdiğimiz insanlardan arındırmak isteriz. Light bunu gerçekleştiriyor, ülkesi Japonya'daki tüm suçlular birer birer ölmeye başlıyor. Televizyonda gördüğünüz her suçlunun, en basit şekilde kalp krizinden öldüğünü düşünün. İnsanları rehin alıp öldüren bir terör grubunun üyeleri, delil yetersizliğinden sokaklarda dolaşan bir tecavüzcü ya da bir katil… Hepsi yok oluyor dünyadan. Light’ın yaptıklarından etkilenmemek elimde değildi gerçekten istedim o dünyayı, başlarda Light’a yani “Kira’ya” tapanlardan biri olurdum galiba. Tabii tüm senaryo bundan ibaret değil. Beni kendine hayran bırakan bir kişi daha dahil oluyor olaylara, “L”. L (ölmeden önce öğreniyoruz ki gerçek adı Lawliet’imiş) FBI’ı bile kontrolünde tutabilen bilinen en zeki ve en başarılı dedektifin kod adı. Light (kod adı Kira) her ne kadar sadece kötüleri öldürüyor olsa da “L” onu bir katil olarak görüyor ve onu bulup idam ettirmek istiyor. Amansız bir mücadele başlıyor iki genç dahi arasında. Açıkçası kimin haklı olduğuna hala karar verebilmiş değilim. İlk bölümlerde kesinlikle “Kira” taraftarı olduğumu biliyorum çünkü istediği dünya benim istediğim dünya ile aynı. Fakat L’i yenme hırsı onu hiç beklemediğimiz hamleler yapmaya zorluyor. Nişanlısı olan masum bir FBI ajanını sırf kendini takip ettiği için öldürüyor ve bu da yetmiyormuş gibi eski FBI ajanı olan nişanlısının ismini de hiç düşünmeden ölüm defterine yazıyor. Buradan itibaren L’in görüşünü benimsemeye başladım… Kira benim için de bir katildi artık. Kendisini seven kişilerden faydalanan, istediğini almak için kendisi hariç her şeyi feda edebilecek birine dönüşüyor ve başlardaki “kötülüğü temizleme” amacı yerini “temiz dünyanın tanrısı olma” amacına bırakıyor. Bana kalırsa sırf egosu yüzünden, masum insanları öldürmeye başlıyor, kendisine ve düşüncelerine karşı duran herkesi bir suçlu olarak nitelendirip isimlerini deftere yazıyor. Animede bolca duygusal içerik var ancak beni en çok duygulandıran iki şeyden bahsetmek istiyorum. Bunlardan birincisi, ailesi bir suçlu tarafından öldürülen Misa’nın, Kira için hayatının yarısından vazgeçtiği bölüm. Kendisini kullanan biri için hayatını yarısından ikinci defa vazgeçmesi beni çok etkiledi ve buna rağmen Kira’nın onu sadece kullanabileceği bir eşya olarak görmesi Kira hakkında olan düşüncemi negatif yönde etkiledi. İkincisi ise L’in ölümü oldu. Kira şansı ve ölüm meleklerini kullanması sayesinde sonunda L’in gerçek ismini öğreniyor ve maalesef L hayatını kaybediyor. O bölüm serinin en şaşırtıcı bölümü idi benim için, başkahramanlardan birinin ölmesinden ziyade otuz yedi bölümlük serinin yirmi yedinci bölümünde ölmesi oldu beni şaşırtan şey. Daha on bölüm vardı ve şimdiden Kira kazanmıştı. Fakat sonraki on bölümde aslında L’in kazandığı anlaşıldı ve kazanmak için kendi hayatından vazgeçtiği… Bir animenin insanı ne kadar etkileyebileceğini bilmek istiyorsanız, ya da adalet hakkındaki gerçek düşüncelerinizin farkına varmak istiyorsanız Death Note izlemeniz gereken animelerden ilkidir. Doğa Budak Gece Sohbetleri Küçüklüğümden bu yana en sevdiğim aktivitedir kafamda diğer insanlarla yapmayı planladığım sohbetleri kurgulayıp, hayal etmek. Gece yatağıma uzanıp uykuya dalmama yakın, ortalama yarım saat kafamın içinde bazen aile üyeleriyle yaşadığım sıkıntıların doğuracağı tartışmaları kurguluyorum bazen de arkadaşlarımla oturup havadan sudan muhabbet ediyormuşçasına konuşuyorum. Bu uyku öncesi minik aktivitede konuşmanın akışını istediğim gibi yönlendirebiliyor olmam ve konu başlıklarının da benim isteklerim üzerine şekilleniyor oluşu beni tatmin ediyor.Hayalimde arkadaşlarımla sohbet ederken konuştuğumuz konudan sıkıldığımda değiştirirmemin kimseyi rahatsız etme ihtimali olmadığı için konudan konuya atlayıp istediğim zaman muhabbeti sonlandırabiliyorum. Anneme ve babama söylemek istediklerimi konuşmadan önce kafamda canlandırıyorum. Nelerden bahsedeceğimi uzun uzun düşünüyorum ve hatta konuları sıralarken hangilerinin daha önemli olduğunu tartıyorum ve sıraya koyuyorum. Konuları en ince ayrıntısına kadar birbirleriyle nasıl bağlayacağım dâhil olmak üzere tartışmamızı hayal ediyorum. Beynimdeki bu planlı konuşmalar, beni bir hayli sakinleştirip keyiflendiriyor. Bu konuşmalar arasında en sevdiklerim kendimle yaptığım muhabbetler olmuştur hep. Başkasına anlatamadığım, belki de sesli duymaktan çekindiğim konuları hayalimde kendime anlatıyordum. Sanki konuşan kişi bir başkasıymışçasına ve yaşananlar benim başımdan geçmemiş gibi heyecanla kendimi dinlerken, ilk defa duyuyormuşçasına tepkiler veriyordum. Bana oturup hayallerini, hayal kırıklıklarını, ilk sarısını patlatmadan tavaya kırabildiği göz yumurtayı, okuldaki ilk gününü ve daha sayamayacağım birçok ilkini heyecanla anlatıyor ve küçüklüğüm de bu anları gıptayla dinliyordu. Akşamları bütün günün yorgunluğunu yastığımla bölüşüp kendimle baş başa kaldığımız o dakikalar beni bazı zamanlar sıkıntılarımdan uzaklaştırırken bazı zamanlarda tam sıkıntının odak noktasına çekiyordu. Tabi her günüm doğal olarak neşeli geçmiyordu; bana üzüntülerini, haksızlığa uğradığını düşündüğü suçlamaların doğurduğu tartışmaları, kırıldığı ve kızdığı noktaları anlatması üzerine olayları değerlendirip nerde haklı olduğunu ve nerde haksız olduğunu tartışıp en son bu konu üzerinde ne yapması gerektiğine karar veriyorduk. Küçüklüğümden bu güne gecelerimi renklendiren bu minik aktivite bana kendimi tanıma fırsatı sağlamıştır. Bir başkasına söyleyemeyeceğim korkularımı kendime söyleyerek onlarla yüzleşme şansı buluyordum. Günümüz kargaşası içinde hiç durup düşünmeye, bazen kendi hatalarınızı sorgulamaya, oturup kendimizle iki çift laf etmeye, dertleşmeye vaktimiz olmuyor. Ailemize karşı, öğrenciyken öğretmenlerimize karşı, arkadaşlarımıza ve en çok da kendimize karşı sorumluluklarımızla birlikte aslında farkında olmadan gün içinde birçok sorunla savaşıyoruz. Sorumluluklarımız altında ezilirken bu kargaşayı o kadar normalleştirmişiz ki karşı koymayarak düzene sokmayı denemiyoruz aksine kabullenerek sürüklenip gidiyoruz. Pablo Picasso’nun “Guernica” tablosu bana içinde bulunduğumuz bu kargaşayı ve etrafımızdaki herkesin kaosun içinde nasıl da sürüklendiğini gösteriyor.İnsanın durup düşünecek hatta soluklanacak bir boşluğu bile olmazken nasıl oturup da kendiyle iki lafın belini kırması beklenebilir ki? Guernica dünyaca tanınmış savaş karşıtı bir tablodur peki savaşlar her zaman fiziksel olmak zorunda mıdır? Kendi içimizde gün içinde birçok kişi veya problemle savaşıyoruz. Yanlışlarımızla ve bazen doğrularımızla savaşırken kazananın kim olduğunu sorgulamadan önce bu savaşların üstümüzde nasıl bir yıkıma sebep olduğunu, bizi nasıl yıprattığını ve çoğumuzun içindeki insani duyguları öldürerek bir yardım eli uzatmaktan alıkoyduğunu göremiyoruz. Etrafımızdaki herkes kendi derdinde ve kimse bir an bile duraksayıp bir başkasına yardım etmeyi umursamıyor. Biz toplum olarak ne zaman bu kadar umursamaz olduk, ne zaman bu büyük kargaşaya boyun eğdik bilinmez ama bunun sonucu olarak bireyler iç huzurunu kaybederek mutsuzlaşıyorlar. Sorumluluklarımız başta olmak üzere dört cephede savaş verirken düşünmeyi, kendimize vakit ayırmayı tamamen unutuyoruz. İşte tam da bu zamanlarda kargaşadan usulca sıyrılıp köşeme çekilerek başlarım kendimle konuşmaya. KAYNAKÇA Picasso, Pablo. Guernica. 1937. Resim Burnunun Dikine Özgürlük "Oku","Umberto Eco'nun yakın tarihe dair siyasi ve muhtemelen çok seveceğin bir romanı","Raflarda yerini almasını en çok beklediğin birkaç kitaptan biri.Zorla kendini ve oku şunu artık!"Kitabı okurken kendimi motive etmek için sık sık tekrar ettiğim cümlelerdi bunlar.Buna rağmen,kitap uzunca sayılacak okuma serüvenimin hiçbir yerinde beni,öteki Eco kitaplarından farklı olarak,içine çekemedi.Bu kitabın yetersizliğinden kaynaklanmıyordu.Eco'nun entelektüel birikimini azcık kibirli ve muzip bir edayla sergilemek için ortaya döktüğü ansiklopediler doluse bilginin harmanından da.Bu kitapla bir türlü yıldızlarımızın barışmayışının nedeni çok daha basitti.Bu kitabı okumak benim 'ödev'imdi.Bu hafta hayatımda ilk defa ders kitapları hariç bir kitabı 'öyle olması gerektiği' için okuduğumu fark ettim .İşin içine 'mecburiyet' kavramı girince iş değişiyor.En zevkli,en sevilen eylemler dahi sıkıcılaşıyor,zevksizleşiyor,zorlaşıyor.İlham dahi uğramıyor böyle durumlarda.Dersler,sınavlar,sunumlar gibi rutinlerin mecburiyetle birlikte sıkıcılaşması doğal gelmiştir bana başından beri.Ancak en sevdiğim yazarın 'son' kitabının dahi mecburiyetin baskısı altında bu kadar zorlaşması,devleşmesi çok ilginç ve sanırım biraz da düşünmeye değer bir durum. Aksine,yasaklar da hep tatlı gelmiştir insanlara.Ne kadar ironik ki,Birkaç yıl önce Jose Moure'nin 'Şeker Portakalı'nın okullarda yasaklandığını öğrenince daha bir şevkle okumuştum kitabı yeniden.Zeze'nin yaramazlıklarının da birçoğunun çıkış noktasıydı yasaklar kitapta.Sokaktaki üstü parmak izleriyle dolu,kenarında 'yeni boyandı,dokunmayınız' yazan bir duvar hemen canlanmıştır hepimizin zihninde.Lise tuvaletlerinde gizlice içilen sigaralar...Adem ile Havva bile yasak meyveyi yemeyi,cennette yaşamaya tercih etmiştir bir bakıma.Birini en sevdiği,her zaman yapmak isteği şeylerden uzaklaştırmanın en iyi yolu ona bunları zorunlu tutmaktır sanırım.Ya da birine bir iş yaptırmak isteğinizde onu yasaklayın ve sadece izleyin.İnsanların yapılması ve yapılmaması gerekenlere karşı bu dikkafalığı nereden geliyor peki? Özgürlük hissi olabilir bu sorunun cevabı.Yasaklar özgürlük hissimizi kamçılıyor.'Şeylerin' yasaklanması bizim nazarımızda onun cazibesini artırıyorsa bu yüzdendir.Yasakları özgürlüğümüze vurulmuş prangalar olarak görüyoruz ve tüm varlığımızla bunlardan kurtulmaya çalışıyoruz.Kısıtlanmaya,özgürlüğümüzden taviz vermeye neredeyse hiç tahammülümüz yok.İstemediklerimizi yapmak zorunda olmak da aynı şekilde özgürlüğümüze karşı bir saldırı oluyor bu durumda.Jean-Jacques Rousseau'nun "İnsanın özgürlüğü; istediği her şeyi yapabilmesinde değil, istemediği hiçbir şeyi yapmak zorunda olmamasındadır."sözü de sanki 'mecburiyetlere' karşı söylenmiş gibi.Özgürlük her zaman iyidir.Yıllardır bütün şairler,yazarlar,ozanlar sayısız özgürlük güzellemesi yapmıştır.Özgürlüğün olumluluğu kadar tüm insanlığın üstünde uzlaştığı çok az nokta var.Aşk'ı istemeyen insanlar çıkabilir ya da para ve gücü hatta mutluluğu istemeyen,mutsuzluktan ilham alan insanlar bile var.Ama insanlık tarihi boyunca özgürlüğünün elinden alınmasını isteyen insan sayısı ne kadardır acaba? Ya da özgürlüğü seçmeyen?İnsanlık tarihi boyunca insanlara en çok verilen ceza hapis-özgürlüğünün elinden alınması- değil midir? Peki özgürlüğümüz bizim için gerçekten bu kadar kutsal ve dokunulmaz mı?Haftanın 'belirli' günleri işe,okula gitmek zorunda olunan;aç kalmamak için çalışmanın neredeyse mecburi olduğu;kanunlar,yasalar,örfler,adetler ve bilimum kurallarla nasıl yaşanacağı en ince ayrıntısına kadar belirlenmiş bu toplumsal düzeni nasıl olur da kuralları,baskı altında olmayı bu kadar sevmeyen, 'Ademoğulları' kurmuş olabilir?İnsanlar asırlar boyu neden tiranlara,krallara,şahlara,firavunlara boyun eğdiler? Yoksa düşündüğümüz kadar özgür değil miyiz? Aslında özgürlük bizim için 'vazgeçilmez' bir kavram değil mi?Ya da daha felsefi bir yaklaşımla: Gerçek özgürlük mümkün müdür? "Kendimizi özgür zannediyoruz, oysa ki sadece ipimizi biraz uzun bırakmışlar. Sınırlara gelince fark ediliyor bu. Dışarı çıkmak isterken kendini cama vurup duran yarı delirmiş karasinekler gibiyken."demiş Emrah Serbes 'Afili Filintalar' daki bir yazısında.Belki de sınırları aşmak için o kadar istekli değilizdir,kabullenmişizdir onları.Pek çoğumuz o sınırların verdiği güvene sığınmıştır..Ya da özgürlüğün duvarlarını aşma cesareti yoktur pek çoğumuzda ama açıkça itiraf etmeyiz bunu kendimize.Belki de ruhumuz kabul etmez sadece...Mesela bir 'kalem efendisi', her sabah bin bir türlü serzenişle de olsa işe gider;sıkıcı,tekdüze hayatından her zaman şikâyet etse de işinden ayrılma riskini neredeyse hiçbir zaman göze almaz. Özgürlüğünü güvenle takas etmiştir başka bir deyişle.Dünyada tek insandan fazlasının özgür olması da imkânsız gözüküyor. Özgürlüklerimiz çakışır elbette bir yerlerde.Belki içten içe kabullenmişizdir özgür olamamayı.Sadece ipimiz daha fazla çekilmesin isteriz.Tüm ihtiyacımız biraz özgür,serbest hissetmektir zaman zaman.O boyaya dokunarak ya da lise tuvaletinde sigara içerek özgürleşiriz bazen.Gizlice,kimse görmeden... Muhammed Eren Kılıç 21502595 Kaynak https://tr.wikiquote.org/wiki/Jean-Jacques_Rousseau http://www.afilifilintalar.com/filintanin-not-defteri-madde-40-47 Emrah Serbes Afili Parçalar Madde 17 Resim:Sandy Tracey Freedom Bir Komutandan Öte Bende bıraktığı izlenimleri yazacak olduğum Hacı Murat isimli romanın yazarı Lev Nikolayeviç Tolstoy, dünya klasiklerine girmiş olan çok etkileyici bir romanı kaleme almıştır.Zor şartlar altında yaşanan savaşların, sevginin,sadakatin ve kültürün harmanlandığı Hacı Murat okunması gereken bir dünya klasiği.Kitabı okurken dönemin tarihini ve gelişen olayları gözlerinizin önünde canlandırıyorsunuz. Tolstoy'un Hacı Murat adlı eserinde Şeyh Şamil’in ünlü bir komutanının askeri dehası,inancı,cesareti Ruslarla olan mücadelesi ve o dönemde Ruslar tarafından zulme uğrayan masum Kafkas halkının dramı gözler önüne seriliyor.Zaman zaman Rus ile Çeçen kültürünün etkileşiminin anlatıldığı roman çoğunlukla Rusya'nın Çarlık dönemindeki zalim Kafkasya politikasına eğiliyor.Tabii ki bunlar benim kitabı okuduktan sonraki kişisel düşüncelerim.Fakat ben bu kitabı okuduktan sonra vatan uğruna nelerin göze alındığını ve bu uğurda liderlerin önderliğinin ne kadar önemli olduğunu daha iyi anladım.İnsan hayatının ne kadar değerli olduğunu,kadın çocuk genç yaşlı demeden bir savaş anında herkesin nasıl seferber olduğunu aklımda canlandırdım.Kitabın sayfalarını okudukça o dönemde şartların ne kadar zor olduğunu gördüm.Peki kitabımızın kahramanını biraz daha tanıyalım.Romanımızın baş kahramanı romana da ismini veren Hacı Murat tır.Hacı Murat acımasız bir coğrafyanın geniş yürekli insanları içinde iktidar oyununda taraf olmak zorunda kalan,hayata tutunma,bağımsızlık ve ihanet etrafında biçimlenen bir davanın kahramanıdır.Daha anlaşılır yazmak gerekirse;Hacı Murat yıllarca Ruslarla savaşmış Çeçen asıllı düşmanları tarafından bile saygı duyulan methedilen bir kahramandır.Şeyh Şamil ile yaşadığı bazı sorunlar nedeniyle yıllar süren dostluklarını bitirip Ruslara sığınmıştır.Evet burada yazdığım romanı diğer bir tarafa çekiyor;bir zamanlar davası uğruna savaşan bir insan gün geliyor hayatta kalmak için savaştığı kişilere sığınmak zorunda kalıyor.Taraf değiştirip dost olmak zorunda kalıyor.Okurken de bu ikilemi öyle derinden hissediyorsunuz ki benim gözlerim dolmuştu. Kitabı okurken ve okuduktan sonra sık sık geçmişime döndüm.Ortaokul yıllarıma gittim.Çünkü romanda Hacı Murat bin bir zorlukla karşılaşıyor ama hiç pes etmiyordu.Ben matematik dersinde bir soru yapamayınca moralim bozuluyor ve dersten soğuyordum.Eğer bu kitabı ortaokul yıllarımda okumuş olsaydım asla matematik dersinden kaçmaz ve üstüne giderdim.Soruyu yapana kadar uğraşırdım pes etmezdim.İşte bu kitap mücadeleyi kararlığı öğretiyor insana.Peki kitapta sadece Hacı Murat’ın Ruslarla yaptığı savaş mı var?Hayır.Tabii ki Hacı Murat önderi Şeyh Şamil’e sadakat ile bağlıydı.Şeyh Şamil de onu naibi yapmıştı.Dostlukları da çok iyiydi ama bir gün Şeyh Şamil’le ters düşüp yollarını ayırdı.İşte Kafkas kahramanı Hacı Murat’ın gerçek ve ibret dolu yaşam öyküsü burada başlıyor.Hacı Murat da liderliği ön planda olan bir 1 komutandı.Öyle ki Şeyh Şamil’in atlıları arasında kendi sancağıyla dolaşırdı...Kitap bana liderlik özelliğini vurgulayınca bende kendimi düşündüm.Benim de liderlik özelliğim çok fazladır.Yani arkadaşlarım arasında hep önde olmak hep ismimden bahsettirmek en iyiyi yapmak isterim.Lise yıllarımda bir sorunla karşılaşmıştım.Okulun futbol takımından çıkarılmıştım.Hocaya beni defalarca şikayet etmişlerdi.Sözde düzeni bozuyormuşum.Aslında yaptığım şey takımı uyarmak onlara daha iyiyi göstermekti.Ama bu takım kaptanını rahatsız etmişti.Benim fikirlerim daha iyi olsa bile kaptan oydu ben değildim...İşte bu kitapta da tam olarak ben bunu anladım.Orduyu bir kişi idare eder eğer iki fikir olursa ayrılık kaçınılmaz olur... Kitapta Hacı Murat bazı sorunlar nedeniyle Şeyh Şamil’den ayrı düşer ve yıllarca savaşmış olduğu Ruslara sığınmak zorundan kalır.Tabi Ruslar Hacı Murat ile Şamil arasındaki sorundan faydalanmak istemekte Hacı Murat'a çok iyi davranmaktadır.Hatta kendi kültürlerini ona tanıtmaktadırlar.Ruslarla kaldığı süre boyunca içinde sürekli fırtınalar kopan Hacı Murat kendini sorgulamaktadır.Tabi bende bu arada üzülüyor lakin kitabı merakla okuyordum.Şöyle bir düşününce ne kadar içler acısı değil mi?Halkını öldüren işkence eden o millete ihtiyacın var.Dışarı çıkamıyorsun.Dostunla düşman , düşmanınla dost oldun... Davan için savaştığın o millete sığınmak zorunda kalıyorsun.Mecbursun...Ruslar Hacı Murat’dan casusluk yapmasını isterler ama Hacı Murat bunu kabul etmez ve Ruslar Hacı Murat’ı hapsederler...Burada yine Hacı Murat'ın ne olursa olsun kendi halkına ihanet etmeyeceğini anlıyoruz...Kitabın ilerleyen bölümlerinde Şeyh Şamil Hacı Murat’ın ailesini esir edecek,ona bahara kadar geri dönmezse ailesinin ve kendisinin de öldürüleceğini haber edecektir.Hacı Murat ailesini kurtarmak için Rus hapishanesinden kaçmaya karar verir ancak ormanda yakalanır ve öldürülür.Hacı Murat ölürken gözlerinin önüne hâlâ dostum dediği Şeyh Şamil ve ailesi gelmiştir... Şöyle bir düşünelim.Bence herkes lider olmayı isteyebilir. Her zaman en önde olmak yol göstermek her insana etkileyici gelebilir.Liderler onu izleyenlere yol gösterir.Lakin bir lider herkesten daha fazla bilgiye ve daha fazla etkileme gücüne yani hitap gücüne sahip olmak zorundadır.İnsanlar her zaman kendilerinden daha üstün bir kişiyi takip etmek isterler.Örneğin bir grupta iki lider olamaz ya da liderin fikrinden daha iyi bir fikir öne sürülemez.Düzeni sağlamak için gerektiğinde fedakarlıklar yapılabilir.En iyi dostunu bile feda edebilirsin.Mesela ben bir grubun lideri olsaydım ve en çok sevdiğim arkadaşım benim otoritemi sorgulayacak şekilde ortaya fikirler atsaydı ya da diğer insanlar onun benden daha iyi bir lider olduğunu düşünmeye başlasaydı, hiç tereddüt etmeden o en çok sevdiğim arkadaşımı bir bahaneyle gruptan çıkarırdım.Bana göre bir lider her zaman mevkisini korumalı ve gerektiğinde çok büyük fedakarlıklar yaparak kendi otoritesini sağlamlaştırmalı ve de düzeni sağlamalıdır.Benim fikirlerimden tarihimizde örnekler vardır.Bizim dünyamızda babalar oğullarına kıymıştır...Sultan Süleyman taht ve iktidarını korumak için çok sevdiği oğluna Şehzade Mustafa’ya kıymıştır...Her ne kadar Şehzade Mustafa Osmanlı tarihinin görmüş olduğu en parlak cesur,yiğit,ilim,irfan ve komuta sahibi bir şehzade olsa dahi ne yazık ki iktidar oyunlarına kurban olmuştur... Hacı Murat,Çarlık Rusyası’nın Kafkaslar üzerinde mutlak bir otorite kurabilmek için vermiş olduğu yaklaşık 50 yıllık mücadele karşısında direnişin efsaneleştirdiği Şeyh Şamil’den sonraki en ünlü kahramanıdır.Hacı Murat'ın çok detaylı bir çatışma tasviri ile anlatılan ölümüyle sonuçlanan kitabı bitirdiğinizde,Kafkas sorununun kökleri Kafkas ve Rus halklarının birbirleri ile olan etkileşimi,savaşın insanlar üzerindeki yıkıcı yanlarını görüyorsunuz.Şeyh Şamil’in ünlü komutanı Hacı Murat'ın askeri dehasını,Ruslarla olan gerçek ve ibret dolu mücadelesini;o dönemdeki Rusya’nın yönetim biçimini anlatan bu eser dünya klasikleri içine girmiştir.Bu eseri okuduktan sonra benim gibi hayran kalacaksınız. Talha EKİNCi 04.11.14 2 Tarihle Kaynaşmış İstanbul Polisiyesi Türk edebiyatının önemli isimlerinden biri olan Ahmet Ümit 2013 yılında yazdığı romanı İstanbul Hatırası ile okuyucularına Baş komiser Nevzat hikayeleri anlatmaya devam ediyor. Kitabı elime ilk aldığımda sepya bir Kız Kulesi fotoğrafı hemen dikkatimi çekmeyi başarıyor, bunun yanında kapakta iki adet sikke ise merak uyandırıyor. İşte bu fotoğrafları bir arada sunan kapak, kapağa bakarak kitap seçenler için bir adım öne çıkıyor ve müstakbel okuyucularını adeta cezbediyor. Benim de Ahmet Ümit ile tanışmam, onun derin kurgularının içinde kaybolmam böyle başladı. Sürükleyici anlatımı, zengin tasvirleri ile okuyucusunu sıkmayan, aksine elinizden düşürmeden, merakla takip edeceğiniz bir roman İstanbul Hatırası. Polisiye romanlar ülkemizde pek yazılan türlerden olmasa da, Ahmet Ümit bu alanda başarıyla ilerlemeye devam ediyor. Üstelik romanlarında sadece polisiye veya dedektiflik hikayeleri anlatmakla yetinmiyor, bunların yanında sahip olduğu zengin mimari ve tarih bilgisiyle romana ayrı bir değer katıyor. Ben kitaba başlamadan önce konusundan veya içeriğinden haberdar değildim ancak Ahmet Ümit okuyucuları, yazarın yazdıklarından genel olarak haberdar, yani Baş komiser Nevzat hikayelerine aşinalar. İstanbul Hatırası, başlangıçta da bahsettiğim üzere polisiye bir roman. Ancak sadece polisiye bir roman demek yanlış olur düşüncesindeyim, çünkü yazar bir dedektiflik macerasının yanında okuyucularını tarihi bir yolculuğa çıkarıyor. Bununla da kalmıyor, açığa vurulamamış bir aşkı gözler önüne seriyor ve son olarak, bize o güzel şehir, İstanbul’u anlatıyor Ahmet Ümit. Yazar tüm bunları bir araya getirerek oluşturduğu bu sentezle beni şaşırtmayı başardı, çünkü olaylar, bilgiler ve hikayeler birbiriyle bağlantılı şekilde ilerliyor. Bir katilin peşinden giderken bir anda İstanbul’un ilk adını, ilk liderini, ilk parasını öğrenebiliyoruz ve bu okuyuculara hiç garip gelmiyor. Aksine merakla sayfaları çeviriyorum, katilin veya katillerin kim olduğunu öğrenmek için aklımdan bin bir düşünce geçiyor. Sarayburnu’nda sabaha karşı bir ceset bulunur. Mevtanın avucunun içinde bir sikke vardır ve öylece bir heykelin yanına bırakılmıştır. Bu sahne son derece gizemli gelmişti bana, tabii olaylar genişlemeye başladıkça başlangıçtaki o gizemli sahnenin bir başlangıç olduğunu, cinayetlerin son derece profesyonel ekiplerce işlendiğini düşündüm. Cinayetler artmasıyla birlikte yeni mekanlar ve yeni tarihi bilgiler ekleniyor dağarcığıma. Yedi tarihi yapı, yedi sikke ve yedi cinayet... Öldürülen insanların ortak noktası olarak düşünülen şey ise; yeni inşaatlar yapıp tarihi ve tarihi yapıları katleden kişilerle bir bağlantılarının olması veya bizzat onlar olması. Tabii ki cinayetler arttıkça yetkililerin ve basının ilgisi de artıyor. Hal böyle olunca da, olaylar daha sıkı kontrol ediliyor. Baş komiser Nevzat, ve yardımcıları Zeynep ve Ali ise bu araştırmaların başındaki ekip. Mesleğin gerekliliklerinden asla taviz vermeyen bu ekip, üzerlerindeki baskılara rağmen bıkmadan, buldukları ilk şüpheliye suçu yıkıp kurtulmayı düşünmeden azimle çalışıyorlar. Kendi içinde tatlı bir mizah ve ciddiyeti olan bu ekip, kitabın yoğun temposunun arasında nefes almamı sağladı. Nevzat’ın çocukluk arkadaşları ve ikinci baharı olarak gördüğü Evgenia ise Nevzat’ın bize aslında nasıl bir insan olduğunu, o heybetli cüssesinin altında nasıl duygusal bir adam olduğunu bize gösteriyor. Ancak böyle bir adam tüm bu cinayetlerin sebeplerinin o çocukluk arkadaşlarının olduğunu öğrenirse ne yapar dersiniz? İşte tam da aklımda katiller belli olmaya başlamışken, Ahmet Ümit beni ters köşeye atmayı ve şaşırtmayı başardı. Tahmin edileceği üzere İstanbul Hatırası uzun bir kitap ve ben bu nedenle okumanın zor olacağını düşünmüştüm ama romana başladıktan sonra yanıldığımı fark ettim. Yazar, her ne kadar karmaşık gibi görülse de, aslında akıcı olan kurgusuyla ve yalın diliyle kitabı daha okunabilir kılmış. Bu nedenle herkesin rahatlıkla okuyabileceği bir kitap. Eğer siz de Baş komiser Nevzat hikayeleriyle veya Ahmet Ümit kitaplarıyla henüz tanışmamışsanız, İstanbul Hatırası iyi bir başlangıç olacaktır. Zehra Dönmez TUR101-16 21301276 10 Ekim 2014 Öğretmen: Başak Berna Cordan KORKUNUN İKTİDARI: 1984 İstenen ütopyalar güzel bir dünyanın hayalini hediye eder insanlara. Korku ütopyalarıysa umudu tüketir. Umut varsa bile, umudun bir gün biteceğini tekrarlar. Peki, bizi bu kadar ürküten ne? Bu karamsar dünyalara ne kadar yakın durduğumuzu fark etmek… Bence bizi asıl korkutan gerçekten böyle bir dünyada yaşama fikri. Kitap baskıcı, kısıtlayıcı, insanlardan kişiliklerini çalan bir yönetimi ve bu dünyada yaşamaya zorlanan robotlaşmış insanları anlatıyor. Geçmiş sürekli değiştiriliyor, gerçekler gizleniyor. İnsanların bütün hayatları izleniyor. Düşünceler denetleniyor, bir ekran yoluyla etki altında alınan insanlar duygusuz ve itaatkâr birer köle haline getiriliyor. Bunlar başta bana uzak ve anlamsız korkular gibi gelse de, yaşadığımız dünyayla 1984 ütopyası arasında bağlantı kurdukça George Orwell’in zekâsına ve ileri görüşlülüğüne hayran kaldım. Bu bağlantının beni ürküttüğünü söylemeliyim. İnsanları etki ve denetim altında tutan tele ekran; her gün vaktimizin çoğunu alan, bizi düşündürücü aktivitelerden alıkoyan televizyon ve sürekli gündemi değişen, olayları bize istediği şekilde sunan medyanın bir benzeri. Gerçeklerin insanlardan saklanılması ya da hâkimiyetin devamı adına insanlara yanlış anlatılması ise kitapla yaşadığımız Dönmez, 2 gerçekliğin başka bir bağlantısı. Ütopyada insanların her anının izlenmesi, günümüz medyasının ilgiyi devamlı tutmak için sürekli başvurduğu özel hayatın gizliliğini ihlal etmenin başka bir şekli. Düşüncelerin denetlenmesi de çok sık rastladığımız bir durum. Aslına bakarsanız, televizyonun şu anki amacı; insanları düşünmekten alıkoymak, düşüncelerini yönlendirmek, sadece belli şeyleri düşünmelerini sağlamak. Kitapta bu, insanlara zorla yaptırılıyor. Beni asıl korkutan, bizim bunu kendi kendimize yapıyor olmamız. Hangi ütopya kendi isteğimizle robotlaştığımız bir dünyadan korkunç olabilir ki? Halkın düşünce özgürlüğü ve bilgi hakkı elinden alındıktan sonra sıra duygulara geliyor. Orwell’in korku ütopyasında en büyük suç, aşk. Aşk, sevgi, nefret… İyi ve kötü bütün duygular gittikten sonra, geriye kalan bir robottan başka bir şey olmuyor. Kitapta sistemi sorgulayan, düşünen, duygularını yaşayan son insanların birer birer itaat edişini görüyoruz. Bu da yazarın bize umut olmadığını söyleme biçimi. Baskının amacı halkı devamlı kontrol halinde tutmak ve iktidarın devamını sağlamaktır. 1984’te; iradesi, özgürlükleri, duyguları, geçmişleri alınan insanlardan bir robot sürüsü yapma amacına ulaşan iktidar, artık onları istediği gibi yönetiyor. İnsanlar en başta Dönmez, 3 söylenenleri yapıyorlar çünkü korkuyorlar. Daha sonra korku da tüm duygularla beraber gidiyor. İstenilen tek şey olan sorgusuz itaat sağlanıyor. Günümüz medyasının üzerimizdeki etkilerini düşününce, bu ütopya o kadar da uzak değil. Kitapta yarı tanrı olarak kabul edilen ve tele ekrandan insanları kendisini dinlemeye zorlayan Büyük Birader, şu anki medyanın gücünün bir simgesi. İnsanlara dayatılan YeniKonuş dili ise televizyon ve popüler kültürde sıkça kullanılan dile benziyor. Bütün bu benzerliklerin yanında, bazı farklar da dikkat çekiyor. Kitapta insanlara dayatılan, korkuyla yaptırılan şeyler günümüz dünyasında insanları kandırarak, güzel ve eğlenceli gösterilerek yaptırılıyor. Diğer bir değişle, bir yere bakmamız için bizi zorlamıyorlar ama oraya ilgi çekici bir şey koyarak bakmamızı sağlıyorlar. Ama sonuç değişmiyor. Bilgi elimizden alınmıyor ama bilgiye ulaşma isteğimiz her geçen gün azalıyor. Düşünmemiz engellenmiyor ama sadece bize anlatılanları düşünüyoruz. Her anımız izlenmiyor ama başkalarının özel hayatını birbirimize anlatırken çekinmiyoruz. Kütüphanelerimiz yakılmıyor ama televizyon izlemekten kitap okumaya fırsat bulamıyoruz. Aşk bir suç değil ama gerçekten kimseyi sevemiyoruz. Biz daha korkunç şekilde, isteyerek, medenice robotlaşıyoruz. Duygu Ergürtuna METALİN SOĞUĞU-ELİMİN SICAĞI Ben de dahil olmak üzere neredeyse herkeste bir boş vermişlik seziyorum şu sıralar. En azından yakın çevremden gözlemlediğim kadarıyla. Bilkent zaten apayrı bir dünya, Ankara'nın geri kalanından, grisinden, betonundan, kirinden arınmış gibi sanki. Akademik anlamda kendinizi geliştirebilmeniz için danışabileceğiniz "aşmış" hocaları ve devasa kütüphanesiyle dünya çapında eğitim aldığınız bir müessese. İyi de bu yeterli mi acaba? Çok sorguluyorum bunu, arkadaşlarımla da paylaşıyorum kaygılarımı. Onlar da benim gibi düşünüyorlar lakin, onlarla arkadaş olma sebebim bu zaten. Duyarlı olmaları. Benim için üniversite demek sadece derslere girip çıkmak, vizeden vizeye koşturup ortalama kasacağım diye kendini dış dünyadan soyutlamak demek değil. Ben isterim ki düşüneyim, düşündürteyim, hatırlatayım bazı şeyleri. Rahatsız edeceğimi biliyorum bu yazımda sizleri, ama olsun. Hayat sadece aşktan, umutlarına tutunarak hayallerine ulaşan insanların başarı hikayelerinden ya da akşam kuşağında izlediğimiz envai çeşit diziden ibaret değil. Çok başka şeyler oluyor dışarıda; yataklarımızda uyutmayacak cinsten. Ne yalan söyleyeyim ben bazen çok ağlıyorum, sizin de ağlamanızı istiyorum belki de bencilliğimden. En başından beri bozuk bir temele kurulan bu düzene karşı koymak fikri saçma gelebilir onu da farkındayım. Ama ne yapayım işte; ellerinizde Starbucks kahvelerinizle kahkahalar savurarak üzerinde yürüdüğünüz kaldırımlar bile çatlarken üzüntüsünden, sizin bu sonsuz neşeniz bana batıyor gençler. Kusura bakmayın. Gülelim elbette, ama birilerine nispet yaparcasına değil. Bir yerlerde ağlayan çocukların, kadınların, erkeklerin varlığından haberimiz olsun. Yudumlayalım kahvelerimizi küçük küçük, ama hiçbir zaman tam olarak varmayalım tadına, yine de bitirelim. Nitekim, su içmek için kilometreler kateden insanlar var, hatta ülkesini terk edenler. Hep güzel şeyler konuşmayalım arkadaşlarımızla, neden böyle oluyor diye sorgulayalım. Gece yatmadan önce ettiğimiz o en masumane dualarımıza, Küçük Asya'yı da ekleyelim mesela. Müzik dinlemek istiyorsa canınız, her dakika Serdar Ortaç, Katy Perry skalasından melodileri tercih etmeyin. Ozan Can Akkuş var, açın dinleyin, azıcık hüzünlenin. Hayatının baharında yitip giden bu insanlar için iki damla göz yaşı dökün. Biliyorum eninde sonunda her şey normal seyrine dönecek. Yine vizeler bombalardan daha korkutucu görünmeye başlayacak gözüne. Belki de Güvenpark'ta tanışacaksın hayatının aşkıyla, çarpışıp düşüreceksin kitaplarını tam da Ozan'ın zerrelerinin üstüne. Fark etmeyeceksin, hatırlamayacaksın. Ama en azından alışma bu duruma; savaşa. Tıka kulaklarını samimiyetsiz siyasetçilerin söylemlerine. Kimmiş, kimlerdenmiş diye sorgulamadan önce aç kulaklarını yüreğinden gelen "cız" sesine. Her şeyden önce, anlamaya çalışalım karşımızdakini. Sen-ben hepimiz birbirimizden farklı ve tekiz. Sen Silvan'ın derme çatma sokaklarından, ben İstanbul'un Kadıköy'ünden Kim sordu ki bize nerede doğmak istediğimizi? Sen de isterdin denize bakıp, kokusunu içine çekmeyi, sıyrılmayı kardeşlerinin sorumluklarından. Zaten en baştan ayrı düşmüşüz bir de iyice ayrışmayalım, ölülerimizi bile küstürmeyelim. Bu karikatür güldürmek için çizilmiş bir karikatür olmamakla beraber var olandan çok da farklı bir şeyi anlatmıyor. Gerçekten de, küçük erkek çocuklarına verilir bu oyuncaklardan; minik askerler. İki-üç yaşından itibaren ellerindeki, elinde silah olan adamlarla oynarlar. Birbirlerine ateş eder,eğlenip gülerler. Gayet de normal karşılanır bu absürt ötesi durum. Çünkü, erkek çocuğu dediğin dayanıklı,