en başta vergi ve askeri yasaları gerekmedikçe söz konusu ülkelerin hukuksal ve toplumsal düzenlerine karışmama biçimindeki çok akıllı taktiği kullandılarsa, öte yandan da yabancı devlet ve hukuk kurumlarını kendi istekleriyle benimseme ve devlet çıkarlarının zorunlu kıldığı durumlarda bunları gerektiği gibi biçimlendirme taktiğini uygulamışlardır. Arap imparatorluğu kesin kademelendirilmiş ve çok iyi düzenlenmiş bir yapıya kavuştuğu ölçüde imparatorluğun hukuk sistemi de hızla gelişmiştir. Araplar doğuştan sistematik kimselerdi ve büyük bir örgütleyici zekaya sahiptiler, el attıkları her konu onların ellerinde, özellikle katı bir biçimde sımsıkı sarılma hatasına düşmediklerinden, sağlam ve iyi düzenlenmiş bir biçime bürünüyordu. Burada bu hukuk sistemini ayrıntılarıyla irdelemek amacımız olamaz. Araplar tüm ortaçağ boyunca bilimsel olarak işlenmiş ve geliştirilmiş bir hukuk sistemine sahip tek halktılar. Değiş tokuş hukukunun kurucuları da onlardı. Arap bilginleri Hz. Muhammed'in ve onun ilk halifelerinin söylediklerini büyük bir titizlikle derleyip düzenlemeye ve eleştirel bir gözle açıklamaya nasıl çabalamışlarsa, devletin ve kamu hayatının bütün alanlarını da aynı titizlikle araştırıp incelemiş ve ülkenin dört bir yanında hukuk normları getirmişlerdir. Bunun sonucunda çok erken bir dönemde ya Medine hukuk okulu gibi, bulunduğu bölgenin adıyla ya da Hanefi hukuk sistemi gibi, kurucusunun (Ebu Hanife) adıyla ünlenen hukuk okulları ve sistemleri kurulmuştur. Böylelikle hükümdarın hak ve görevlerinin, atanma tarzının, halkın ona karşı yerine getirmekle yükümlü olduğu ama gerektiğinde geri alabileceği bağlayıcı hukuk ilkelerinin özenle belirlenip açıklandığı bir hukuk devleti doğdu, günümüzün üniversitelerdeki düşünce özgürlüğü buradakilerden daha fazla olamaz. Kötü bir yönetim uygulaması halinde sultanı öldürmek ya da tahtan indirmek genelin benimsediği resmi bir ilkeydi. Ayrıca aile hukuku, kölelik hukuku, vekalet hukukunun yanı sıra tarım anlaşmalarının ağırlıkta olduğu anlaşma, sözleşme hukuku gelişti. Su hukuku ve daha önce değindiğimiz takas hukukuyla birlikte miras hukuku da Arap hukuk sisteminin özgün bir yanını oluşturmaktaydı. Devlet hukukunun önemli alanları ise, savaş hukuku, askeri hukuk, vergi hukuku, idari hukuk ve medeniyet hukukuydu. Bütün bu hukuk alanlarında kullanılan metinler son tahlilde din yasalarına, daha doğrusu Kuran'ın ilgili bölümlerindeki görüş ve anlayışlara dayanmaktaydılar. Arapların en önemli toplumsal kurumlarından biri aileydi. Batı'da bu konuda çeşitli ve farklı görüşler yaygın olduğuna göre, bu aile hukukuna kısaca göz atmak yerinde olacak. Kadınların Muhammed döneminde, daha sonraki dönemlere kıyasla çok daha gelişmiş bir sosyal konuma sahip olduklarını hemen başta söyleyelim. Daha sonraki dönemlerde kadınların aleyhine yönelen olumsuz gelişmede Türk ve İran etkisinin yanında, hareminde önemli bir rol oynadığı kesindir. Örneğin İslamiyet'in ilk yüzyıllarında kadınların peçe taktırma, onları kendi kocaları dışındaki erkeklerden tamamen uzak tutma adeti yoktu. Daha önce adı geçen Ebu Hanife gibi Arap bilginleri, kadınlara yargıçlık (kadılık) görevinin bile verilebileceği görüşünü savunmuşlardır. Ayrıca bilimsel alanlarda incelemeler yapan ve dersler veren kadınların var olduğunu biliyoruz. Kadınların çok özgür bir hayat sürebildikleri Kurtuba Sarayında birçok şair kadın yaşamaktaydı. Bilindiği gibi çokeşlilik eskiden Yahudilerde de rastlanan, kökleri uzak geçmişte yatan bir adetti, yoksa ilk kez Muhammed'in başlattığı bir uygulama kesinlikle değildi. Gerçektende yalnızca hali vakti yerinde, varlıklı erkeklerin yararlandığı çokeşlilik uygulaması, çok kolay anlaşılır iki nedenle, erkeklerin çoğunun yararlanma olanağından yoksun bulundukları bir uygulamaydı. Bir kere, kadın sayısının, erkek sayısından fazla olduğu durumlar çok enderdi, ikincisi, birden fazla kadını ve bunların çocuklarını geçindirebilecek maddi olanaklardan çoğu yoksundu. Araplar egemen, hükmeden halk olarak yendiklerinden kalan ganimetlere ve eğer Müslüman değilse yendiği kimsenin karısına el koyma hakkına sahiptiler. Zamanla yabancı halk ve uluslardan da parayla kadın satın alabilecek duruma geldiklerinde, çokeşlilik elverişli bir ortama kavuştu. Tek bir çatı altında birden fazla kadının bulunması durumunda, bunlardan ilki birinci kadın olarak ötekilerden ayrı bir konuma sahip olurdu. Arapların aile hukukuna göre, tanıklığına herhangi bir engel bulunmayan iki Müslüman'ın tanıklığında kıyılan nikah geçerliydi. Müslüman erkeği, vahiy dinlerinden herhangi birine inanan bir kadın ile evlenebilirdi. Şeytana tapanlar ile Zerdüştler bu alanda istisna oluşturduklarından Müslümanların bunlarla evlenmesi yasaklanmıştı. Hıristiyanlık ile Müslümanlığın bu konudaki çok farklı yaklaşımlarını burada belirtmek isterim. Örneğin Yahudilerle evlenmek Almanya'da ancak mümkün olmaya başlamıştır. Müslümanlarda hiçbir genç kız iradesi dışında zorla evlenmeye razı edilemezdi. Rüştüne ermişse, annesi ve babası istemese de evlenebilirdi. Bu durumda iki kişinin tanıklığı yeterliydi. Bir Müslüman bir Hıristiyan ya da Yahudi kadınla evlenmeye kalkarsa, bunların dininden kimselerin tanıklığı da geçerliydi. Papazın ya da herhangi bir devlet görevlisinin evliliğe müdahalesi ya da katkısı söz konusu değildi. Kadın evlenmeden önce, kocasına, kendinden başka bir kadınla evlenmeme ya da doğum yerinden kendini uzaklaştırmama koşulu getirirse, bu koşullara erkek uymak zorundaydı. Erkek, evlilik sözleşmesini bozarsa, çeyizi geri vermesi gerekmekteydi. Bu da evliliğin geçersizliği anlamına gelirdi. Erkek dört kadınla evlenebilirdi, bunların özgür ya da köle olmaları, evliliklerine engel değildi. Öte yandan bir köle, ancak iki kadınla evlenebilirdi, bu arada efendisinden izin alması koşulu aranırdı. Yakın akrabaların birbirleriyle evlenmeleri yasaktı. Bir erkek iki kardeşi eş olarak alamazdı. Ayrılma koşulları kadınların çok aleyhineydi. Erkek çeyizi geri verme koşuluyla kadını her an boş düşürebilirdi. Bu arada boşanacağını belirttikten sonraki üç aylık iddet döneminde, erkeğin, kadının yiyip içme, giyinip kuşanma ve ikamet giderlerini karşılaması gerekirdi. Kadın ayrılmak isterse, erkeğin fiziksel bir zaafını ya da kocasının kendisine ihanet ettiğini inanılır tanıkların desteğiyle ispatlamak zorundaydı. Bu durumlarda karar yine de kadıya kalırdı. Kadın geçimsizlik durumunda ya çeyizinden vazgeçerek ya da para ödeyerek boşanabilirdi. Dul bir kadının boşanma talebinin ardından geçen addet süresi dört ay on gündü. Eğer kadın hamileyse, ancak çocuğu doğurduktan sonra kırk gün bekleyerek yeniden evlenebilirdi. Mirasa hak kazanmış kadının erkekten bir çocuğu varsa, birinci eş mirasın yarısını, öteki, dörtte birini alırdı. Murisin öz çocukları yoksa, birinci eş dörtte bir, ötekiler, sekizde bir hakka sahip olurlardı kız ve erkek evlatlarla, torunlar, mirasın yarısı üzerinde hak sahibiydiler. Miras hukukunun hükümleri, daha önce miras hakkından yoksun Arap kadınının toplumsal konumunu oldukça düzeltmiş, bu da İslamiyet'i daha çekici kılmıştır. Kadılar, ya halifece ya da onun temsilcisi vezir, vali gibi kimselerce seçilirlerdi. Kadı seçilen kimsenin, reşit olması, zihinsel yeteneklerinde herhangi bir kusur bulunmaması, herhangi bir sosyal kasta bağlı olmaması gerekirdi. İslam ya da İslamiyet'i kabul etmiş biri olmasının yanı sıra, İslam'ın ilke ve yasalarını da çok iyi bilmesi gerekirdi. Kadı'nın atanmayı bizzat kabul etmesi, dürüst ve adil davranmayı ilkece benimsemesi şarttı. Yetkileri sınırlı ve sınırsız olmak üzere iki çeşit kadılık vardı. Yetkileri sınırsız kadıda, olağan kadılık görevleriyle birlikte daha bir dizi yan görev de yürütürlerdi. Örneğin dul kadınların, becerikli, işe yarar erkeklerle evlenmelerini sağlamak, ayrıca yol ve inşaat emniyet güçlerinin yetki ve sorumluluklarını düzenlemek, halifenin kurumlarını yönetmek bu ek sorunluluklar arasındaydı. Kadı, sık sık zekatları toplar, Cuma namazlarında imamın ya da hocanın görevlerini yüklenebilirdi. Kadıların hediye kabul etmeleri, yakın akrabalarının lehine karar vermeleri ya da tanıklık yapmaları yasaktı. Ama yanlı ve kasıtlı davrandıklarına ilişkin şikayetlerden de geçilmezdi. İmparatorluğun hukuk sisteminin işleyişinde, adalet, hak sorunlarında ortaya çıkan anlaşmazlık ve şikayetlerde en son başvuru kurumu halife ya da onun temsilcisiydi. Herkesin şikayetini ya da davasını anlatması için belirlenmiş günler vardı. Duruşmalara hukuk bilginleriyle birlikte resmi memurlar ve yazıcılar katılırlardı. Duruşmalar genellikle camilerin giriş kapıları önünde, halka açık yapılırdı. Kentlerdeki emniyet kurumunun, (polis amirinin) sorumluluklarının başında pazarın düzenini sağlamak, ölçü ve tartı birimlerine hile karıştırılmasını önlemek kötü niyetli borçluların borçlarını ödemelerini sağlamak gelirdi. Kamu ahlakının korunmasını, dinin kurallarına saygı gösterilmesini sağlamak da emniyet kurumunun görevleri arasındaydı. Babalık davalarındaki iddiaları incelemek, köle ve hizmetçilere iyi davranmasını sağlamak, halka şarap satanları bulup cezalandırmak hep emniyet güçlerinin işiydi. Müslümanlara göre Müslüman olmayan kimseler kendilerinden daha alt düzeyde yer aldıklarından, İslamiyet'in adalet anlayışında, bir Müslüman suç (günah) işlerse, Müslüman olmayana göre, onun, ilkece çok daha zor bağışlanması ve iki kat fazla ceza görmesi gerekmekteydi. Cinayet, yaralama ve öteki suçların dereceleri ve cezaları en ince ayrıntılarına kadar belirlenmişti. Yaralamalarda sözcüğün tam anlamıyla Tevrat'ın kana kan, göze göz ilkesi uygulanırdı. Yaralanmış kişi bu kısas cezasından vazgeçer, suçlunun bedensel acı çekmesini istemezse, suçlu kimse belli bir miktar para ödemek zorundaydı. Tutuklamalarda tutukluya sert davranılmaz, gözaltı süresinin bir ayı geçmemesine dikkat edilirdi. Kuşkusuz pratik hayatta bu ilkelerin öngördüğünden çok farklı muameleler gerçekleşmiştir. Ne var ki, bu farklılık bildiğimiz gibi, yalnızca doğu ülkelerine özgü bir olumsuzluğun belirtisi değildir. Bilimsel Gelişmeler ve Edebiyat İmparatorluğun, bilimsel ilkelere bağlı kalınarak yetiştirilmiş aydın kafalı Arap ve doğu insanı, Avrupa'daki meslektaşlarından önemli bir noktada ayrılmaktaydı. Arap bilginleri, yalnızca özel bir uzmanlık alanında çalışan, sırf para için bilim yapan ve yalnızca tek bir bilim kolunu kendine çalışma alanı olarak seçen Avrupalı bilim adamlarından farklı olarak, pratik hayatın tüccarları, zanaatkarları ve memurları olma özelliğini de taşımaktaydılar. Doğru olanda buydu. Bu adamları bilimsel alana çeken etmen onların dürtüleriydi. Ayrıca değişen, pratik hayatın içinde yaşadıklarından hayattan kopuk kitap kurtlarının tekdüze yaşantıları onlara yabancıydı. Arap bilginleri kapsamlı bir öğrenim görüyor, incelemelerden elde ettikleri sonuçları pratik hayatın gerçekleri ile karşılaştırıyor, olanak buldukları yerlerde de bilgilerini hayata uygulamaktan geri kalmıyorlardı. Bu özelliklerle yürütülen bilimsel çalışmalar, çok popüler bir nitelik kazanıyor, bilgi ve gözlemler büyük bir övgüyle karşılanıyor, sonuçta doğa bilimlerinin hemen her alanında önemli gelişmeler ortaya çıkıyordu. Avrupa da bugün bile bilim adamları ile halk arasında sanki ayrı iki türden yaratıklarmış ve herhangi bir ilintileri yokmuş gibi, büyük uçurumlar vardır. Bilginlerimiz pratik hayatta olup bitenden genelde habersizdirler. Yabancı gibi davrandıkları ve iyice küçümsedikleri halkın üzerinde etkili olabilme olanakları da böylece ortadan kalkmaktadır. Araplar da ise durum farklıydı. Arap bilgini bir yapıt ortaya koyabilmek için, daha önceki bilgileri içeren yapıtları gözden geçirmekle ve incelemekle yetinmez, olanaklar elverdiği ölçüde bizzat görmek, işitmek, incelemek ve ona göre bir karara varmak isterdi. Sonuçta doğa bilimleri, tarih, coğrafya, hukuk, din vb. ilgilenen bilim adamlarının, ellerinde değnekleriyle yollara dökülüp, yaya, bütün imparatorluğu bir baştan bir başa dolaşmış olduklarını görmekteyiz. Böylece hem hayatın olası tüm koşul ve durumlarını yaşamakla kalmıyor, aynı zamanda görüyor, işitiyor, öğreniyor izlenim ve algılarını özenle ve dürüstçe not ediyor, döndükten sonra, bütün bunları işleyip değerlendirerek bu gereci değerli yapıtlara dönüştürüyorlardı. Avrupa'da Arap yapıtlarını incelemek alışkanlığı yaygınlaştıktan sonra -Arap bilimsel yapıtlarının bu özelliklerinden dolayı- İslam imparatorluğunun durumuna ilişkin bilgilerimiz, ortaçağ Avrupa'sının uygar ülkelerine ilişkin bilgilerimizden daha geniştir. Ne yazık ki gerek Haçlı seferlerinden gerekse Arapların İspanya'dan sürülme girişimlerinden sonra, hem barbar Moğolların talanı hem de Hıristiyan taassubu, yazılı yüzlerce yapıtın yok olmasına neden olmuşlardır. İslamiyet ile Hıristiyanlık arasındaki önemli bir fark şudur Araplar kendilerine boyun eğdirdikleri halkların ya da ulusların incelenmesinde ve bunlara ilişkin bilgilerde kendilerine yararlı olabilecek yapıtları özenle toplarlardı. Oysa Hıristiyanlar kendi öğretilerini yayarlarken, benzeri kültür yapıtlarını ve anıtlarını, iblisin işi ve dinsizliğin belirtisi sayıp, iyi bir Hıristiyan'ın bunları hemen yok etmesi gerektiğine inanarak yok etmekten geri kalmamışlardır. Muhammed, bilgi ile ilintili bir hadisinde şöyle der Kim ilim araştırmak için evinden ayrılırsa, o, eve dönene kadar Allah'ın yolunda yürümektedir. Yine başka bir hadisinde 'Kim ilim araştırmak için yola çıkarsa, Allah ona cennetin yolunu kolaylaştırır. Ali de bu konuda şöyle der Bir adamın en büyük cevheri, onun bilgisidir. Hayatını bilgiye adayan kimse ölümsüzdür. Başka türlü söylersek, o kimse yapıtlarıyla ölümsüzleşir. Birçok kimsenin, Avrupa'daki düşünce özgürlüğü hareketinin başlangıcını kendisine bağladıkları büyük reformcu Luther, Araplardan tam dokuz yüzyıl sonra, Lanetli fahişe akla akla karşı vaaz vermiş, (akla dayalı) bütün yazılara sansür konmasını, dinsel konularda kendisinden farklı düşünenlerin izlenmesini istemiştir. Hıristiyan ortaçağda, kilisenin doğmalarına karşı en ufak bir kuşkuyu dile getiren bilginler, afaroz etmekle kalmayıp odun yığınları üzerine çıkartılma tehlikesiyle de karşı karşıyaydılar. Buna karşılık Halife El Mümin, Bizanslı Leo'yu kendilerine bir şeyler öğretebilmesi için bir süre yanlarına yollamasını rica etmiş, buna karşılık elli kilo altın ve süresiz barış önermişti. Ricasına şu düşüncelerini de eklemişti Dinlerimizin ya da ülkelerimizin farklı oluşu, seni, bu önerimizi geri çevirmeye yöneltmesin. Bir dostun bir dosta yapması gerekeni yap. Ama kibirli Bizanslı, bu alçakgönüllü, onurlandırıcı isteğe karşı düşmanca bir yanıt verdi. Romanın adını yücelten bilgiler hiçbir zaman bir barbarla paylaşılmamalıdır. Müslümanlık ile Hıristiyanlık arasındaki büyük farkı apaçık gün ışığına çıkarabilmek için kimi farklılıklara daha değinebiliriz. 17. Yüzyıl Fransa'sında Huguenot'lara bağlı Protestan din adamları, üyelerinden, çocuklarını Katolik liselerine kesinlikle yollamamalarını ve Katolik hocalardan onlara ders aldırmamalarını istiyorlardı. Buna karşılık, halife Harun El Raşit, Hıristiyan Nasturi mezhebinin başı olan kimseyi, imparatorluğun bütün eğitim kurumlarının okullarının başına getirmiş, kendi çocuklarını da onun eğitimine vermişti. Hıristiyanlık ve Müslümanlık arasındaki fark bu alanda da işte bu kadar büyüktür. Hıristiyan dünyasında mucizeye dayalı tedavi ve tıbbi şarlatanlık hemen her kademede insan arasında almış yürümüş ve kimse insan vücudu ve onun hastalıklarının tedavisine ilişkin doğru dürüst bir şey bilmezken, Araplar büyük bir gayretle tıp incelemelerini sürdürmekteydiler. Araplarda çok yetenekli kadın ve erkek hekimler vardı. Araplar, inanç farkı gözetmeksizin, herkesin eğitim kurumlarından yararlanmasına ve yararlı bilimlerle uğraşmasına olanak tanıyorlardı. Bu apaçık gerçeklere karşın, bugün bile birçok Avrupalı yazarın, İskenderiye'deki Aeropeum kitaplığının yok edilmesini İskenderiye'nin Halife Ömer tarafından ele geçirilmesine bağlamaya çalışması ve kütüphanenin, banyosunu ısıtmak için bu kitapları kullanmaktan çekinmediği ileri sürülen Ömer'in gaddarlığına kurban olduğunu ileri sürmeleri, inandırıcılıktan tamamen uzaktır. Gerçekte kütüphane, 391 yılında, Piskopos Theophilius'un önderliğindeki Hıristiyan fanatizminin kurbanı olmuş ve bütün gökbilim, fizik ve Matematik yapıtları yok edilmiştir. 410 yılında Aziz Krill de onun izinden giderek İskenderiye bilgeliğinin örnek, ama ona göre dinsiz temsilcisi Hypahia'yı öldürtmüştür. İskenderiye kütüphanesinin yok edilmesi eski çağın son bilgi kalıntılarının da sonu demekti. Bundan iki yüzyıl sonra Arap birliği kuruluncaya kadar, çöllere ve kendi yalnızlığına sürüklenen bilgi, buralarda kendisi gibi kovuşturulmuş ve sürülmüş Yahudilerin ve çeşitli tarikatların koruyuculuğuna sığınıp bekledi. Araplar özellikle tıp öğrenimlerini Yahudilerin yanında yaparlardı. Bu Yahudilerden en ünlüsü halife Muaviye'nin de saray doktorluğunu yapmış olan ve ayrıca şair ve düşünür olarak ünlü Masur'dur. İskenderiyeli Yahudi doktor Harun, çiçek hastalığına ilişkin ilk kitaplardan birini yazmış, bu kitap sonra kaybolup gitmişti. Arap doktor Razi, yıllar sonra çiçek hastalığını konu edinen ve günümüze kadar değerini koruya gelen bir başka kitap yazmıştır. Mansur ayrıca tıbbın hemen bütün dallarını kapsayan on ciltlik bir çalışma hazırlamış, bu çalışma yüzyıllarca Avrupa üniversitelerinde tıp öğreniminin temel yapıtlarından biri olma özelliğini korumuştur. Bütün Arap İslam doktorları içinde hiç kuşkusuz en ünlüsü, İbn'i Sina'dır. Günümüz Avrupa'sında hala kullandığımız birçok ilacın bulucusu Araplardır. Hala kullandığımız birçok ilacın bulucusu Araplardır. Arapların çok iyi donanımlı eczacıları ve tıbbın öğrenilmesini kolaylaştırıcı büyük ansiklopedik yapıtları vardı. Birçok halife yer yer gerçek bir bilim tutkusuyla yer yer de ün düşkünlüğü ya da hırsıyla bütün bu bilimsel çalışma ve çabaları destekleyebilmek için birbirleriyle adeta yarışa girmişlerdi. Eski Mısırca, Hintçe, Faresice ve Yunanca binlerce yazılı yapıtın Arapçaya çevrilmesini teşvik edip desteklemişler, bu girişimler sonucunda söz konusu yapıtları Avrupa da tanıma olanağına kavuşmuştu. Örneğin batı, Aristoteles'i Araplar aracılığıyla tanıdı. Kurtuba'lı ünlü Abberhies de belli başlı Aristoteles yorumcularının başında geliyordu. Bilindiği gibi Aristoteles, ortaçağda Skolastik felsefenin temel direğini oluşturmuştur. Bu hareketli düşünce hayatı, kuşkusuz öncelikle İmparatorluğun büyük kentlerinde yaygınlaşmıştı. Böyle kentlerde halka açık büyük kitaplıklar kuruldu kent Moğollarca istila edildiğinde yalnızca Bağdat'ta böyle yirmi tane kitaplık bulunduğu söylenir. Bu kitaplar, bilim adamı yetiştiren okullar ile bir bütün oluşturmaktaydılar. Ucuz ve rahat konaklama olanağı sunan hanların (kervansarayların) yaygınlaşmasıyla, öğrenme ateşiyle yanıp tutuşanlara büyük bir destek sunuldu. Gerek halifeler, gerek önde gelen ünlüler gerekse zengin siviller, bu tür yardımları gerçekleştirmek için birbirleriyle rekabete girişmişlerdi. Büyük vasiyetnameler bu türlü yardımlara destek sağlıyor, ayrıca fonlar kuruluyordu. Hatta sivillerin sık sık çok değerli ciltlerle kaplı kitap koleksiyonları edindikleri, ender bulunur kitaplara inanılmaz fiyatlar ödedikleri de oluyordu. Değerli bir yapıta 1500 dirhem ödedikleri görülmüştü. Araplar doğa bilimlerinde değişik alanlarda çığırlar açtılar. Yıldızbilim, daha doğrusu yıldız falı, gökbilimin gelişmesini de beraberinde getirdi. Yıldız falına inanma alışkanlığı çok eski çağlara kadar gider. Ama yeniçağın büyük ve ünlü kimselerinin bile yıldız falına başvurmaktan çekinmedikleri bilinir. Wallenstein ve Napoleon bunlardan yalnızca ikisidir. Matematik ve fizik bilimi Araplarda gökbilim ile yan yana gelişiyor bu iki alanda da önemli adımlar atılıyordu. Bağdat yolu üzerindeki gözlem evinde güneşin yörüngesi hesaplanmıştı. Bu yörünge daha sonraki üç yüzyıl içinde beş kez daha hesaplandı. Arapların hesaplanmalarıyla daha sonraki hesaplamalar arasında hemen hemen hiç fark yok gibiydi. Onlar, 23 derece 35 dakika, olarak hesaplamışlardı daha sonra bulunan sayı ise 23 derce 27 dakika 30 saniyedir. Araplar ayrıca dünyanın yuvarlaklığı önkoşulundan hareket ederek bir enlemin derecesini de ölçmüşlerdi. Dünyanın yuvarlaklığı fikrini herhalde Ptheolemaus'dan (Batlamyus) almışlardı. Gerek bu düşünürün gerekse Hintlilerin gökbilim tabletleri Arapçaya çevrildi. Son derce geliştirilmiş büyüteç ve merceklerle yapılmış teleskoplara sahip olan Araplar, büyük bir olasılıkla güneşin lekelerini de daha o zamanlar fark etmişlerdi. Gökbilimci Abdurrahman Sufi, yıldız ışığını ölçüm değerlerini düzeltmeye çalışmış, matematikçi El Hasan, sarkaç hareketi yardımıyla saat ilkesine göre zaman ölçümü yapmıştı. Bilindiği gibi ünlü halife El Reşit, Alman imparatoru Büyük Karl'a mekanik aksamı ve işlenişi bir sanat harikası olarak kabul edilen çok değerli bir su saati hediye etmişti. Ayın yörüngesinin güneşe en uzak noktasına ilişkin bir dizi gözlemde bulunan gökbilimci El Zarkal bu uzaklığı 49 V2 ile 50'1 dakika arasında hesaplamıştı. Yeni hesaplamalarda bu değer 50,1 dakikadır. Avrupalılar cebire ilişkin bilgilerini de Araplara borçludurlar. Ayrıca geometri ve trigonometri alanlarında Euklid ve Arşimet'in yapıtları Arapçaya çevrildi. El Hasan bugün bile hala büyük ölçüde doğru kabul edilen bir görme kuramı ortaya atmış, ayrıca cisimlerin özgül ağırlıkları konusunda geçen yüzyılda bizde yapılanlardan daha doğru ölçüm cetvelleri oluşturmuştu. Havanın ağırlığı ve denge öğretisi alanında kuramlar öne süren El Hasan, dünya atmosferinin yüksekliğini de ölçmeyi denemişti. Bu bilgin, yüzyıllar sonra Newton'un bulacağı yerçekimi kuramına da iyice yaklaşmıştı. Matematikte kullandığımız sayıların ikinci elden kaynağı Araplardır. Onlarda bu sayıları Hintlilerden almışlardır. Kimyanın kökeninde ise tıpkı Avrupa'da olduğu gibi Simya yatar. Bilindiği gibi simya genellikle altın yapabilmenin yollarını araştıran ya da bütün hastalıkları iyileştirecek bir hayat iksiri bulmaya yönelmiş çabaları kapsıyordu. Ne biri ne öteki bulunabildi, ama bunların yerine dünyaya yararlı buluşlar gerçekleştirildi. Örneğin sekizinci yüzyılın sonlarına doğru kimyacı Diyasar nitrik asidi ve altın suyunu bulmuş, böylece altını eriyikte çözmek mümkün olmuştur. Aynı bilim adamının değişik kimya süreçlerine ve aygıtlarına ilişkin betimlemeleri vardı. Doktor Razi, nitrik asidin elde edilişini de tarif etmişti. Aşil Berhil, fosforun elde edilme yöntemini buldu. Barut Araplarda gene sekizinci yüzyılda kullanılmaya başlandı. Araplar barutu kükürt, nitrik asit ve mangal kömüründen elde ediyorlardı. Ama barutun ateşli silahlarda kullanılması çok daha sonra gerçekleşmiştir. Ayrıca Avrupa'nın ancak 16. yüzyılda öğrenmeye başladığı yapay yoldan buz elde etme yöntemini de Araplar daha o yıllarda biliyorlardı. İspanyadaki Arapların yanında incelemeler yaptıktan sonra Rheims piskoposluğuna getirilen daha sonra da 1000 yılında Silvester II adıyla papalığa seçilen Gebert adlı Hıristiyan din adamının yazılarından, Vitriol, şap, göztaşı, soda, alkali, nışadır vb. maddelerin de Araplarca bilindiği anlaşılmaktadır. Papa II Silvester'in de 1004 yılında zehirlenip öldüğünü anımsatalım. Hıristiyan çevrelerinde papanın gizli becerilerine ilişkin korkunç söylentiler yaygınlaşmıştı. Bu söylentiler onun ölümünden sonra da yıllarca dillerde dolaşıp durdu. Sözde papa, bu gibi becerilerini ve hünerlerini şeytanla yaptığı bir pazarlığa dayanarak dinsizlerden öğrenmiş, sonunda da canını şeytana teslim etmek zorunda kalmıştı. Araplar zooloji, botanik ve mineraloji alanında da çalışmalar yapmışlardı. Ama bunlar öteki alanlardaki kadar önemli sayılmazlardı. Araplar zooloji konusundaki görüşlerinde Aristoteles'e bağlı kalmışlar, ama botanik alanında oldukça başarılı çalışmalar ortaya koymuşlardır. Araplar bitkilerde de cins farkı bulunduğunu, ayrıca bitki özünün ve bitkilerin periyotlarının özelliklerini biliyorlardı. Mineralojide özellikle Biruni, mineral ve metallerin özelliklerine ve yoğunluklarına ilişkin incelemeler yapmış ve kendi buluşu olan bir su terazisiyle, sonuçları nerdeyse bugün bizim bulduklarımızla aynı olan ölçümler yapmıştı. Değerli taşların oluşumu konusunda Arapların kendilerine özgü bir kuramları vardı bunların kuruluk ile nem, ısı ile soğuğun karşılıklı etkileşimleri sonucu, bir süreç içinde, öteki madenlerden çıktıkları yollu bir kuramdı bu. Araplar, oldum olası köklerine gelişmelerine ve ait oldukları kabilelerin eylemlerine ilişkin tarihe büyük ilgi duymuşlar. Bu yüzden de büyük ve güçlü bir imparatorluğun efendileri olur olmaz, bu imparatorluğun da tarihini eksiksiz yazma, imparatorluğa bağlı ülkelerin ve her eyaletin tarihini de öğrenme isteğini duymuşlardır. Peygamberin ve onun hemen ardından gelen halifelerin söylediklerinin derlenmesiyle, tarihsel eylem ve olaylarında kaleme alınma süreci başlamış oldu. İncil'in dünyanın oluşumu söylencesiyle iniltili bir biçimde, hem Arapların hem de onlarla temas etmiş ülkelerin gelişme tarihlerini anlatan büyük tarihsel yapıtlar ortaya çıktı. Halife saraylarında önemli olayların tamı tamına kaydedilmesine özellikle dikkat edilmekteydi. Bu kayıtları yapmakla görevli, sürekli vakanüvisler (yazıcılar) vardı ve geçmişteki bir halifenin yaptıklarını ya da tarihsel bir olayı belirlemek gerektiğinde, bunların yapıtları getirtilip onlara bakılırdı. Ayrıca alfabetik sırayla yazılmış karşılaştırmalı tarihçelerde, önde gelen ailelerin ve kabilelerin kökenleri ve geçmişlerini, tarihsel olayları ve peygamber ailesiyle ilintili her şeyi bulmak olasıydı. En eski ve en ünlü tarihçilerden bir sayılan Handani'nin yalnızca güney Arabistan kabilelerinin tarihini içermekle kalmayıp aynı zamanda ülkenin topografyasını tarihsel yapılarını, eski dillerini ve yazılı başyapıtlarını da anlatan bir kitabı vardır. Masudi adlı bir Arap bilginin İran, Hindistan, Seylan ve Madagaskar'dan başka imparatorluğun geniş toprakları içinde kalan Hazar Denizinden Kızıl Denize kadar uzanan bölge içinde yaptığı uzun ve kapsamlı gezilerde gördüğü ülkeler, halklara ve koşullara ilişkin gerçeğe uygun bir tablo sunduğu bir yapıtı vardır. Biruni'nin bir krolonojisi birde Hindistan'ı anlatan yapıtı vardır. Bu bilgin aynı zamanda çok önemli coğrafya ve gökbilim bilgileri ve hesaplamalarıyla da ün salmıştır. Coğrafya literatürü arasında, Istahri'nin Pers ülkesini, ülkenin ticareti, ürünleri, zanaatları, halkın durumu ve koşullarını anlatan çok değerli bir yapıtı bulunmaktadır. Bir başka önemli çalışma da Hindistan ve İspanyadaki bölgeler dışında bütün Arap imparatorluğunu gezip hemen her yerde bir süre kalarak incelemeler yapan ve yaşadıklarını olduğu gibi aktaran Mukaddesi'nin 9. yüzyıldan kalma yapıtıdır. Önde gelen Arap edebiyatı araştırmacılardan biri olan doktor Sprengler'in kanısına göre, hiçbir dönemde, hiçbir yerde, bu kadar çok gezmiş, bu kadar kesin gözlemlerde bulunmuş ve topladığı gereci böylesine planlı işleyip değerlendirmiş başka bir coğrafya bilgini kesinlikle yoktur. Böyle, gezip gördüklerini ve yaşadıklarını derleyip kapsamlı yapıtlara çeviren birçok gezgin bilim adamına rastlamak olasıdır. Araplar yerbilim (jeoloji) incelemeleri de yaptılar. Ünlü İbn-i Sina daha o yıllarda vulkanizm ile -bütün taşların denizlerin artıklarından oluştuğu ilkesine dayalı-neptünizm kuramlarını ortaya atmıştı, oysa bunlar bizim doğa bilimlerince daha yakın zamanlara kadar ayrı ayrı ele alınan ve suskunlukla geçiştirilmiş kuramlardı. İnsan bilgisinin hemen her alanındaki bu düşünce hareketleri, elbette asıl kuramsal bilgi alanını oluşturan felsefede de kendini gösterecekti. Sami ruhu, yapısı gereği kuşku ve eleştiriye çok yatkındır. Kuşku ise tüm bilgi ve araştırmaların vazgeçilmez önkoşuludur. Daha önce, Arap bilginlerinin Kuranı ve sünnet'i incelerken, doğruyu gösterecek bir inceleme için kuşkuyu atlanmaz bir önkoşul olarak aradıklarını söylemiştik. Öte yandan çeşitli din ve mezhep üyelerinin önemli din sorunlarını tartışmak üzere bir araya geldiklerine de değinmiştik. İspanya'dan bir Ortodoks Müslümanın, Bağdat'ta yaptığı geziden sonra orada katıldığı tartışmaları dostlarına anlattığı betimlemeleri büyük bir hayretle okuyabiliriz. Söz konusu kimse başına gelenleri şöyle anlatıyor İki kez toplantılarına katıldım, ama üçüncüsüne gitmeye doğrusu sakındım. Niçin mi. Düşünün bir kez, ilk toplantıda koyu Ortodoks Müslümanların ve ana ilkelerinden farklı düşünen (heterodoks) Müslümanların yanı sıra, ateşe tapanlar, materyalistler, tanrıtanımazlar, Yahudi ve Hıristiyanlar, kısacası, her çeşit dinsiz vardı. Her mezhebin (tarikatın) özgün görüşlerini savunan bir konuşmacısı bulunuyordu. Bunlardan birinin önderi, kapıdan içeriye girdiğinde herkes saygıyla ayağa kalkıyor ve mezhep başı yerine oturmadan kimse yerinden kımıldamıyordu. Salon neredeyse tıka basa dolmuşken dinsizlerden biri söz aldı ve konuştu Bilimsel konularda tartışmak amacıyla toplanmış bulunuyoruz, dedi. Herkes ön koşulumuzu biliyor. Siz Müslümanlar, kendi din kitabınızdan alınmış ya da peygamberinizden kaynaklanan sözlere dayanarak bize karşı kanıtlar getirmeye kalkışamazsınız, çünkü biz ne söz konusu kitabınıza ne de peygamberinize inanıyoruz. Buradaki herkes yalnızca insanın akıl ve mantığında temellendirilebilen nedenlere dayanabilir diye ekledi. Bu sözler genelde alkışla karşılandı. Bu ve benzeri sözleri duyduktan sonra böyle toplantılara neden katılmak istemediğimi artık anlarsınız. Başka bir toplantıya gitmeye beni ikna ettiler. Dayanamadım gittim, gene aynı skandalla karşılaştım. İslamiyet'in bu en parlak dönemleri ile yüzyılımıza kadar uzana gelen Hıristiyanlık arasındaki fark ne kadar büyük. Burada anlatılan tartışmalara benzer bir tartışma, bundan belli bir süre önce bizim üniversitelerimizden birinde yapılacak olsa, ya da kürsüde böyle bir tartışma açılsa, ilintili öğretim görevlisi işinden gücünden olurdu. Kendisinden hiçbir dine bağlı olmayan düşüncelerini saklı tutması isteğine yanaşmayan bir profesörün, bugün bile üniversitede kendine bir yer bulması olanaksız gibidir. Eski Alman filozoflarının anlaşılması güç bir dil kullanmalarının nedeni, herhangi bir kovuşturma ya da tepkiyle karşılaşmadan dili özgürce kullanmama endişelerinden kaynaklanmaktadır. Düşünür Talleirand o ünlü konuşmasını yapana kadar, düşünürler dili, düşüncelerini gizlemekte kullanıyorlardı. Bu felsefi mücadelelerin ve araştırmaların sonucunda, akıl yürütmelerini serinkanlılıkla en uç noktalara kadar götüren akılcı felsefe okulları türedi. Bu rasyonalist okullardan biri, kaderin önceden belirlenmiş olduğu (pradestination) ve kimin günahsız yaşayacağının gene tanrıca belirleneceğini ileri süren öğretiye karşı çıkan Mütezellimlerdir. Bu görüş, yalnızca Kuranda yer almakla kalmaz, aynı zamanda Hıristiyanlığın ünlü düşünürü Aziz Augustin ve daha sonra Kavlin tarafından da savunulmuştur. Mütezellimler bu öğretiyi çürütmeye çalışmışlar ve yerine insan iradesinin özgürlüğü (irade-i cüziye) anlayışını getirmişlerdir. Onlara göre biricik belirleyici güç insan aklı ve mantığıydı. Bir insan ürünü olan Kuran, Tanrı'ya hayranlık duyan bir adamın öğretisinden başka bir şey değildi. Ama daha sonraki dönemlerde Ortodoks (koyu) Müslümanlar, tıpkı koyu Hıristiyanların İncil ile ilintili tutumlarından gözlemlediğimiz gibi, Kuran'ın bizzat Tanrı'dan geldiğine ve insan tarafından ortaya konmuş bir yapıt olmadığına herkesi inandırmaya çalıştılar. İşte bu öğretiye gene en sert biçimde Mütezellimler karşı çıktılar. Bu mezhebin klasik öğretiye aykırı görüşleri uzun süre halifelik sarayına egemen olmakla kalmadı, kimi halifeler, eksiksiz bir tanrıtanımazlığı bile benimsemişlerdi. Ozan Ebul Ala'nın şu sözleri ünlüdür İnsanlar iki sınıfa ayırırlar ya akılları vardır inançtan yoksundurlar, ya da inançları vardır akıldan yoksundurlar. Ebül Maali ve İbn-i Sina tam bir panteizmi savunmuşlardır. Daha sonra (ölümden sonra) ödüle ve mutluluğa kavuşabilmek için iyilik yapıp erdemli yaşamak gerektiğini ileri süren din görüşüne bencilliğe dayandığı ve gerçek ahlaksal törelerin yıkımına yol açacağı kaygısıyla karşı çıkmışlardır. Biricik mutluluğun erdemlilik olduğunu savunarak, erdemli davranışın salt kendi kendinin nedeni olması, başka bir ödül beklenmemesi öğretisini savunmuşlardır. Onlara göre insan ruhu, ölümden sonra bedeni terk edip kendisine geri döneceği, evrenin her köşesini tutmuş, tek ve büyük ruhun bir parçasıdır. İslam felsefesinde Dehriyyuncular (zamancılar) daha da ileri giderek tam bir materyalist felsefe savundular. Bunlar dünyanın başlangıcı bulunmadığını ve sonsuz olduğunu söylüyor, bu bakımdan bir başlangıç nedenine, bir yaratıcıya gerek bulunmadığını ileri sürüyorlardı. Duyularla algılanmayan hiçbir bilginin bilgi olmayacağını ileri süren zamancılar, sonsuzdan gelip sonsuza giden tek kalıcı gerçeğin zaman olduğunu söylemişlerdir. Onlara göre dünyada (evrende) hiçbir şey yok olup gidemez, cisimlerin dış biçimi ve maddeleri değişir durular ve birbirlerine karışırlar, ama maddenin kendisi neyse o kalır. Dehriyyun filozofları, yeni biçimlenmelerin nedeni olarak tabakaların dairesel titreşimlerini gösterirler. Bu dairesel titreşimler, başlangıçsızdırlar ve bunlar dünya eter tabakası içinden gelmişlerdir. Burada modern materyalizmin temel içeriliğini karşımızda buluyoruz. Bu türden düşüncelerin, dine inananların arasında ne büyük korkular yaratmış olabileceğini tahmin etmek güç olmasa gerek. Din adamlarının yanı sıra dünyevi otorite (siyasal güçler) de her türlü otoritenin ve dinsel inancın temellerini sarsan bu öğretilerin halk arasında yaygınlaşıp benimsenmesi durumunda kendilerini bekleyen tehlikeyi yavaş yavaş kavramaya başlamıştı. Dinin Ortodoks kanadı ağırlığını duyurunca, bu türden öğretilerin yayılmasına ve öğretilmesine karşı sert yasaklar getirildi. Bir süre Doğuda da tıpkı Avrupa'daki gibi dinsizlerin izlenmesine başlandı. Felsefi içerikli polemik nitelikli kitapların satılması yasaklandı, hatta fanatik halife Kadir, özgür düşüncelilere karşı resmi bildiriler astırmaktan geri kalmadı. Ama bütün bu önlemler ve izlemelerden önce, halk kitlelerinin olgunlaşmamış sosyal ve düşünsel düzeyi, söz konusu görüş ve öğretilerin, statüko karşısında ciddi bir tehlike oluşturmasını önlüyordu. Bir yandan bu izlenimler ve yasaklanmalar öte yandan rahat bir hayata gösterilen eğilim, düşünce hayatı bakımından olumsuz etkiler yaparak araştırma ve incelemelerin gitgide yüzeyselleşmesine yol açtı. Sonuçta bir tür edebiyat proleteryası ortaya çıktı. Alıntılarla, şiir dizeleriyle, dil ve edebiyat alanından esprilerle donanmış çok sayıdaki bu gezgin sanatçılar ordusu, oradan oraya gezerler aydınlık düşünceli bir çevrede kendilerine talep olduğunda, tüm sanat ve hünerlerini ortaya dökerlerdi. Bu gelişme, yeni tür bir duygulandırma sanatıydı bu edebiyat, Çingeneleri zenginlerin ve büyüklerin oldukça hoşlandıkları dalkavuk sanatını da iyi becerdiklerinden, destek görmekle kalmayıp iyi para da kazanıyorlardı. Sonunda ölçü kaçıp bu tür gezgin sanatçıların sayısı iyice kabarıklaşınca, bu zihinsel ve akrobasi sanatı da kendiliğinde körleşerek yok olup gitti. Bu her türlü maddi olanaktan yoksun, yoksul edebiyatçıların çoğalmasında, yüksek okullarda eğitime açık bol bol yer bulunması, ayrıca burslar ve benzeri destekler elverişli bir zemin hazırlamışlardı. Varlıklı kimseler arasında bu yönde gerçek bir rekabet vardı. Ortaya çıkan başarının da gösterdiği gibi, bu rekabetin kötü, olumsuz sonuçlarının yanında iyi ve olumlu sonuçları da olmuştur. Çok erken dönemlerden başlayarak, salt bilimsel literatürün yanı sıra, el zanaatları ve öteki beceri alanlarında da uzmanlık yazıları ayrı bir öbek oluşturmuşlardır. Tarım ve ziraatta ilişkin literatüre daha önce değinmiştik. Ayrıca silah öğretimi, savaş tekniği, itfaiyecilik alanlarının yanı sıra, baharatlar, porselen ve çelik üretimi konusundaki yazılarla, hile ve sahtekarlık gibi konularda da bir literatür oluşmuştu. Böylece Arapların bilimsel ve yazınsal gelişmesine, kısaca değinmiş olduk. Şimdi de şiir sanatına geliyoruz. Arap edebiyatının poetik ve tarihsel değeri çok yüksektir. Bu edebiyat yalın ama alabildiğine etkili bir dille, halkın hemen her türlü yaşam koşulu içinde ve kültür basamağındaki duygularını, duyarlılıklarını, anlayış ve görüşlerini gerçekçi bir yoldan yansıttığı gibi, Arap halkının gelişmesine ilişkin belirgin bir tablo da sunmaktan geri kalmaz. Arap insanının duygusal etkilere gösterdiği duyarlılık çok büyüktür ve bu özellik, içinde yaşadığı aydınlık, coşkulu doğanın bir sonucudur. Gün boyu hemen hemen kesintisiz ışıyan güneşin engin ışık denizi içindedir insanın bakışlarının, en ırak köşelere kadar uzanmasını sağlayan temiz havanın tadını çıkarır ülkenin gürültüsünün tekdüzeliğinin değişmesi akşamla başlar akşamları Arap insanının hayal gücü, ışıldayan yıldız göğünün etkisiyle harekete geçer ve bu gökten adeta beslenir. Ülkenin doğası sonuçta insanın kendisini bedensel olarak iyi hissetmesini, sağlıklı olmasını hayattan zevk duymasını, yürekli ve kendine güvenen biri olmasını sağladığı gibi, şiirsel (edebi) duyarlılığa da elverişli katkı yapar. Bu bakımdan Arap insanı şiir ve anlatı sanatını oldum olası sever. Halifelik döneminde, imparatorluk en parlak dönemine ulaşıp değişen koşullarla birlikte ülkenin niteliği ve zevkinin de değişmesine karşın, ozanları ve masal anlatıcılarını dinleme eğilimi hiç azalmadan varlığını korumuştur. Arap edebiyatı, tıpkı kültürü gibi, üç gelişme basamağından geçmiştir. Birinci aşama, henüz ataerkil kurumların varlıklarını korudukları ya da ağırlıkta olduğu aşamadır. Bu aşamanın edebiyatı, katıksız ama derin duyarlılıklarla bezeli bir doğa şiiridir. Bu edebiyat çöl hayatını, çobanlığı ve tarım hayatını av serüvenlerini soygunları anlatır ve Arap insanın güney kanı nedeniyle değerini çok iyi bildiği güzel kadınların bedensel çekiciliklerini büyük bir zevkle betimler. İmparatorluk yerine oturup sağlamlaştıktan ve kent hayatı insanlar üzerinde belirleyici etkiler yapmaya başladıktan sonra, edebiyat ikinci aşamaya girmiş, bundan böyle yeni imparatorluktaki yaşama biçimlerini ve toplumu anlatmaya başlamıştır. Bu dönemlerde savaşları, kavgaları, vb. betimleyen şiirlerin yanında, savaşçıların büyük yiğitliklerini, düşman karşısındaki şövalyece davranışları öven, tutsaklık durumlarını anlatan yapıtlara da rastlanır. Ayrıca görkemli konut ve akçelerin, meyhanelerin ve içki alemlerinin, aşk serüvenlerinin, kentteki avareliklerin ve kalabalığın konu edildiği şiirlerde vardı. Ayrıca bu dönemin edebiyatı, hem yüksek devlet memurlarını hem de sivilleri hedef alan ve gerek bireylerin, kişilerin gerekse kastların (kurumların) zaaflarını, kusurlarını ortaya koyup eleştiren hicivleri, taşlama ve yergileri içeren şiirlere de yer vermiştir. Ayrıca üst tabaka insanının cinsel heyecanlarını, serüvenlerini körükleyici, açık açık cinsel konulu şiirlerde vardı. Edebiyatın üçüncü aşaması, imparatorluğun en parlak döneminin sonlarıyla çöküş döneminin başladığı zamansal araya rastlar. Bu dönemin şiiri, daha çok kutsal, yüce, manevi değerleri över, şarkı ve şiirler, bu alandaki çabaları ya eleştirip, yanlışlara saldırır ya da onları göklere çıkarırlar. Temaları dine ve ölümsüzlüğe yöneliktir bu şiirlerin. Dünyanın ve insanın var oluşu ve yok oluşu, Allah'ın özü, evrenin var oluş amacı, şiirlerin konularını oluşturur. Panteizm, ateizm, materyalizm ve nihayet karamsarlık, birer akım olarak bu şiirde en parlak temsilcilerini bulmuşlardır. Kısacası Arap edebiyatı, Avrupa'nın ilk uygar halklarının bugüne kadar aşa geldiği ya da aşmaya hazırlandığı bütün gelişim aşamalarından çok önce geçmiştir. Bay Von Kremer'in hem Arabistan'ı hem de Arap insanını çok iyi tanıtan ve bu konuda geniş bilgiler veren kusursuz incelemesine dayalı, seçkin yapıtlarındaki şiirlerden buraya kimi örnekler almak istiyoruz. Geceyi çölde geçiren bir yolcuyu anlatan bir şiir de Dur durak demeyen gezginiyim ben kayalık uçurumların Cinlerin, perilerin, hayaletlerin fısıltılarından geçilmeyen, Koyu karanlık bir geceydi, tıpkı karayağız bir at gibi, Geniş bezlerin simsiyah çapaklarıyla örtülmüş sanki, Uyanık geçirdim geceyi, ama yol arkadaşlarım, Başlarını salladılar, uykuya yenik düşüp, Şirca çiçeğinin taçlarını sallaması gibi. Ve karanlık deniz dalgaları gibi üstümüze geliyordu Alacalı baykuşun bağırdığı, kılavuzumuzun bile şaşırıp kaldığı Ve gezginin korkudan aklının dağıldığı, çöl Herkesi ürküten tehlikelerle. Çölde yaşayan Arap, soygun yapmaya kalkışınca, yola gece çıkar, yan ve gizli yollardan işini bitireceği yere sessiz sedasız ulaşır, sabahı bekler ve herkes uyku rehaveti içindeyken, gün doğar doğmaz saklandığı yerden şimşek gibi çıkar, avının üstüne çullanır, atları, develeri, sürüleri, kadınları, artık neyi bulursa kapar ve ganimetleriyle birlikte, yine geldiği gibi hızla, ortadan kaybolurdu. Bu şiir, gecenin çöldeki ürkütücü ve ürpertici görkemine ilişkin sayfalar dolusu düzyazıdan çok daha iyi bir fikir verebilir. Eski ozanların en ünlülerinden biri olan Emr ül Kays sık sık kuraklık çeken ve gerekli yağmuru ender alan bir ülkede ansızın kopagelen bulutlarla birlikte bastıran sağanağı betimliyor Bir bulut, açılmış kucağıyla, Yeryüzünü kaplarcasına salınıyordu, sessiz ve iri. Çadırların kazıkları göründü,yağmur kesildiğinde, Ve örttü onları, seller gibi yağdığında. Kertenkeleler gördün, kurnaz, hafif, Ayaklarıyla kürek çeken, yerden kesilmiş, Selin içinden otlar bitti, başlar gibi, Koparılmış, bir peçenin sardığı. Bir başka şiir, çiftliği anlatıyor ve her dizeden, alçak gönüllü, hayatından memnun bir kişinin duygularını okumak mümkün, Sade debdebeden uzak, azla yetinen bir yaşama tarzı, insanın mutlu olması için zenginliği aramasına meydan vermez. Böyle bir yaşama tarzına gerek kent yaşamı gerekse kentin hazları yabancıdır. Böyle bir mutluluğun nasıl övüldüğüne kulak verelim Eğer deven yoksa, kart erkeklerinin boynuzları sopa gibi olan keçilerle yetin. Yağmurun bol suları altındaki Sitar'dan Gisel'e kadar uzanan çayırları dolaşır dururlar Çoban onlardan birini sağmaya gelince, sanki kendi aralarından birine yönelikmiş gibi, meleyerek yakınma şarkıları söylerler. Dolgun butlarıyla sağa sola öyle salınarak yürürler ki, insan, onların, üzüntülerini göstermek için sağrılarına dolu su kovaları, astıklarını sanır. Evimi kaymak ve tereyağıyla doldururlar ve bu zenginliklerle memnun olmak gerekir çünkü aç ve susuz kalmamamız için yeterlidirler. Arap insanının yaşamaya yönelik, hazzı ve zevki hedef alan duygularını da aşağıdaki şiir betimliyor Yaşamın zevkini çıkarmaya bak çünkü kurtulamayacaksın Yok olmaktan sen de. Çılgınca içki alemlerinde İster soylu olsun ister satılık, Antilop yavrusu gibi beyaz, ya da tunç kahvesi tanrıçalar gibi güzellerle, Mest olup git sen de. Özellikle son dizelerde, başlarda da söylediğimiz gibi, daha Muhammed döneminde, kentlerde belli başlı güzel kadınların parayla aşk yaptıkları kurumların bulunduğu kanıtlanmaktadır. Savaşların, zaferlerin üzerine söylenen, bazen tek bir kişinin, bazen bir kabilenin (aşiretin) eylemlerinin yüceltildiği şarkı-şiirlerde, İslam egemenliğinin adım adım yayılışını anlatan sayısız savaş ve mücadele betimlenir. Ama zamanla ordulara, savaşlara, sakin bilgece yaşamayı yeğleyen, savaştan zevk almayan, örneğin, kendisine ilişkin inanılmaz efsanelerin, masalların anlatıldığı Hindistan gibi uzak ülkelere yapılan seferlere istemeye istemeye, zorla katılan yeni bir kuşak da doğmuştur. Ozanlar, bu tür duyguları da çok eğlendirici biçimlerde dile getirmişlerdir. Arap toplumunun ataerkil gelişim aşamasında, dinsel edebiyata rastlamak hemen hemen olanaksızdır. Eski Arap insanının inancı çok azdı, inanç yayılabileceği zemini çok sonraları bulabildi. Kent uygarlığının yaygınlaştığı ölçüde de, Arap insanının eski duyguları, gururu ve direnci dağılıp yok oldu. Aşk şiirlerinde bile, o eski, yiğit, gururlu, gözü pek hava yok olup yerine ince duyarlılıkla bezeli, inançla karışık bir anlatım geldi. Ünlü aşk ozanı Waddah, sonunu düşündüğünde, kendi aşk şarkılarından ürküyor, söylediklerinden korkuyor sanki Ey Waddah, neden sanki hep aşk şarkıları söyler durursun, Korkmuyormusun, insanların kaçınamayacağı ölümden, kim olursa olsun. Onurlandır sen duanla en yüce olanı ki, Güçlendiresin sana yönelmiş adımlarını. Allah'ın yargısını, senin eylemine bakarak verdiği yerde, seni kurtarabilecek adımı. Gelgelelim bu tür duygularla bezeli akımların tam karşısında yer alanlar da vardı. Ölçüsüz, sınır tanımayan zevk ve sefayı, hazzı, çılgınca içki alemlerini, aşk oyunlarını, her türlü cinsel taşkınlığı yaşayarak hayatın tadını çıkaran, kitlelerin dinsel inançları, gelenek ve görenekleriyle alay eden, eğlenceden eğlenceye, zevkten zevke koşarken, har vurup harman savurdukları servetleri, binlerce yoksulun hakkını gasp ederek edindiklerine aldırış etmeyen üst tabakanın, bu yaşama tarzının duygularına karşılık gelen şiirlerdi bunlar. Von Kremer'in, alman ozanı Heine'nin öncüsü sayıp, onunla karşılaştırdığı ve ince, alaylı, duyarlı şiirinde, en uç sınırlara kadar giden, kibar ve soylu insanların zevklerine hitap eden, sarayların ozanı Ebu Novas, üst tabakanın aradığı ozandı. Onunla aynı çağda yaşayan ve Kufe'de bir çanak-çömlek ticarethanesi işleten arkadaşı Ebu Ataja ise halkın duygularının ve özellikle küçük orta sınıf duyarlılıklarının temsilcisi sayılabilirdi. Çok sayıdaki şiirleri arasında büyük bir didaktik şiire de rastlarız. Bu şiirin özdeyişleri, dönemin orta tabaka insanının ahlak anlayışının bir yansımasıdır. Günlük ekmeği bulduğuna şükret kardeşim, Yeter bu kadarı bile, nasılsa var sonunda ölüm. Akıl insana bilgece öğüt verir En güzel zenginlik, soylu bir eylemdir. Zenginlik, avarelik ve bolluk, Bıkkınlık uyandırırlar ve de yozluk, En iyi, tok gözlülük korur günahtan Akıl yön bulmalıdır, kuşkuya bakaraktan Kokladın mı hiç cimriliği, Daha berbat bir koku burnuna geldi mi. Kimi ozanlar yüksek tabakadakilerin har vurup harman savuran düşüncesiz yaşama tarzlarına karşı bir muhalefet oluşturmuşlardı. Bunların şiirleri ve özdeyişleri, halife imparatorluğunda da toplumsal karşıtlıkların, yavaş yavaş kitlelerin bilincinde yer etmeye başladığını göstermekle birlikte, bu kitlelerinde tıpkı orta çağ Hıristiyan Avrupa'sında acı çeken yoldaşları gibi, üst tabakalardakilerin keyfi davranışlarının önünü nasıl alınabileceğini ve kendi durumlarının nasıl düzeltilebileceği konusunda herhangi bir fikirleri ya da bilgileri olmadığının kanıtıdır. Toplumu belirleyen ekonomik yasalara ilişkin bilimden de tıpkı Hıristiyan ortaçağı gibi habersizdi Arap kitleleri. Ekonomi bilimi, yeni çağın evladıdır ve bu bilim doğuş ve gelişmesini kutlayabilmek için Arap imparatorluğunun sunduğundan çok farklı toplumsal koşulların oluşmasını beklemek zorundaydı. Miladi onuncu, Hicretin dördüncü yüzyılında yaşamış olan Ebu Firaz, Arap imparatorluğunun en önemli ve ünlü ozanlarından biriydi. Prens soyundan gelen Ebu Firaz, o çağın idealizminin temsilcisidir. Mümin, yürekli, dürüst, ahlaklı ve soylu bir kişi olan ozan, çoğu büyük ve soylu kimsenin sürdürdüğü sefahat dolu, taşkın ama kuru hayattan hoşlanmaz. Düşünceyi dışa vururken kullandığı plastik ifade ve ince duyarlılık yönünden öteki ülkelerin en iyi şiirlerinin bile gerisinde kalmayan şiirleri arasından seçilmiş aşağıdaki iki kısa şiir bu nitelikleri iyice göstermektedir Sevgili cananım, bırak yakınmayı, Sayılı değil mi herkesin ömrünün günleri Bundan işte ey sevgili, sabır ve cesaretle, Arkadaşın senden alıp götürdüğünü göğüsle, Ölen babana yas tut Hep peçenin içinde, Ama seslenirsen eğer bana ve ben kalırsam sessiz, Mezarda yattığımdan, o zaman de Ebu Firaz, ey delikanlı, şanlı, Erdemli. Gençliğinin tadını çıkarmak sana çok mu görüldü. Ve birincisinden farklı olarak daha cüretli, daha farklı duyguları dile getiren bir şiir Hiç unutamam kızların dediklerini Bu mızrak yarası yüzünü berbat etmiş. Ama benim cananım öfkeyle demişti ki Kim bana onun aşkını çok görürmüş. Benim hoşuma gidebilmesi için bir kere, Taşıması gerekir prensimin yüzünde yara bere. Çöküş aşamasına çoktan girmiş imparatorluğun son gerçek ama önemli ozanı 973 yılında doğmuş olan Maarrah Ebul Aladır. Ebul Ala Maarri, tıpkı Shakespeare'ın ingiltere'nin, Goethe'nin Almanya'nın ozanlarının kralları olmaları gibi, Arap ozanlarının kralıydı. Başlangıçta inançlı bir deist olan ozan, tanrıtanımazlığa ve materyalistliğe kadar gelmiş, sonunda karamsar bir ozan olup çıkmıştır. Felsefi düşüncenin ulaştığı en gelişmiş düzeyi temsil ettiğini söylemek yanlış olmaz. Maarri, 1000'li yıllarda yükselme döneminin en uç noktasını geride bırakarak yavaş yavaş gerilemeye yüz tutmuş Bağdat'ta ilköğrenimini görmüş ve burada İslamiyet'in bütün düşünce akımlarıyla tanışmıştır. Uykuya ve ölüme ilişkin söylediklerine kulak verelim Ölüm uzun bir uykudur bitmeyen, Uyku kısa bir ölümdür, yine değişen. Ozan ölümden sonra dirilmeye ilişkin şiirinde şunları söylüyor Akıl ruhumu inceleyecekse Ruh çekip gittiğinde, Haklısın gerçektende, Şaşkınlığa düşmekte. Gelgelelim göğün yükseklerinde, Uçsuz bucaksız havanın enginliğinde, Yeryüzündeki beden gibi toprakta, Ruhum yok olup giderse, İşte o zaman vay halimize. Ozanın karamsarlığı, aşağıdaki şiirde en güçlü ifadesini bulur Babadır suçlusu, Çocukların doğmasının İster egemenleri olsunlar kentlerdeki, Bu onların suçunu hafifletmez ki, Yabancılaşmasını artırır senin parçanın yalnızca Sana, Ve artırır öfkesini sana duyduğu, Soylulardan salar ya da din büyüklerinden, Çünkü hiç kabahatleri yokken kendilerini, Hiçbir bilgenin çözmeye kalkılamayacağı, Yaşamın kargaşasına salan babalarını, Suçlu görürler. Ozan buradaki öğretisine uygun bir biçimde evlenmeden ve çoluk çocuksuz ölmüş, mezar taşına şunları yazdırmıştır Bu günahı bana karşı işledi babam Ama ben kimseye karşı işlemiyorum günah. Böylece Arap ülkesinde düşünce, gelişiminin olabilecek yüksek aşamasına ulaşmış oldu. Karamsarlık, tarihin her çağında, herhangi bir kültür gelişmesinin çöküş aşamasına doğru yol almaya başladığı yerde ve zamanda ortaya çıkmakta gecikmez. Maarri'nin bu son özdeyişlerinde bizim Schopenhauer, Hartman, Mailander gibi çağdaş kötümserlerin sesini duyduğu izlenimine kapılmıyor mu insan. Ayrıca birbirine benzeyen belirli kültürel dönemlerde, daha sonraki bir dönemde ve bambaşka bir ülkede yaşayanların kendileri gibi duymuş ve düşünmüş öncülerinden haberleri bile olmasına gerek olmadan, onlarınkine benzer düşünceler ve duygular taşıyabilecekleri görüşümüz de bir kez daha doğrulanmış olmuyor mu. Aşırı doymuş, kendileriyle işi bitmiş ya da insanın artık ulaştığı noktadan daha ötelere ilerleyebileceğine kuşkuyla bakan düşünürler, kurtuluşu hiçliğin içinde ararlar İşte Buddha'nın Nirvana'sı. Arap Kültürünün İspanya'da Gelişimi Bugünkü İspanya, Avrupa'nın en güzel ve en verimli ülkelerinden biri ve çok erken bir uygarlığa ulaşmış olmasına karşın günümüzün çağdaş kültür devletleri içinde son sıralarda yer almaktadır. Oysa bu her zaman böyle değildi. verimli ve zengin eyaletlerinden biri olmuştu. Yunanlılar ve Romalıların sayısız kolonileri, bu devletlerin kültürünü çok erken bir dönemde İspanyaya getirmişti. Roma imparatorluğunun egemenliği 5.yy. başlarında Vandallar ve Suenler tarafından ortadan kaldırılmış ve ülke feci şekilde tarumar edilmişti. Daha sonra göçler sırasındaki akımda Batı Gotları bunları izlemiş, Vandalları Kuzey Afrika'ya sürmüş ve zamanla tüm ülkeyi ele geçirmişlerdir. 6. yy.da Franklar tarafından sıkıştırılan ve bu zamana kadar Hıristiyan Aryan olan Batı Gotları, teslis dinini kabul ettiler. Böylece Frankların düşmanlığından kurtuldular. Ama bu kez de Roma Başpiskoposunun hakimiyeti altına girdiler. Halk için değişen bir şey yoktu. Bu halk köle olarak ya da serf olarak kullanılıyordu. O çağlarda alışagelmiş şekilde boyunduruk altına alınmışlardı. Ruhban sınıfı daha yeni yerleşmişti ki, Aryan inancına sadık kalanlar bağnazca takip edilmeye başlandı. Derken, bu vahşi takip, Roma imparatorluğu döneminden beri ülkede yaşayan çok sayıdaki yahudiye yöneldi. Bunların servetleri yağmalanıyor, çocukları ellerinden alınıp zorla Hıristiyan olarak yetiştiriliyordu. Soyluların ve din adamlarının güçlenmesiyle halk iyice yoksulluğa sürüklendi. Aile bireyleri arasındaki sonu gelmeyen çekişmelerle iyice güçsüzleşen ve soyluların karşı konulmaz baskıları sonucu, saltanatları tehlikeye giren krallar, kendilerini din adamlarının ellerine bıraktılar. Ruhban sınıfı, durumdan yararlanıp kralları soylulara karşı korudular. Ama buna karşılık krallığı parmaklarında oynatmaya başladılar. Krallar güçlü iktidarlarına karşın tam anlamıyla ruhban sınıfının baskısı altına alınmışlardı. Örneğin 633 yılında krallardan biri, Toledo'da toplanmış olan başpiskoposların konsülü önünde zavallı bir durumda kalmıştı. Oysa Roma'daki papazların buna benzer bir zafere ulaşması için daha birkaç yüzyıl beklemesi gerekecekti. 8.yy.ın başında din adamlarının yardımıyla kral Witiza, düşürüldü ve Roderich (Rodrigo) tahta geçti. O da minnettarlığını göstermek için, Yahudileri gözden çıkardı. 90 bin Yahudi birkaç yılda zorla Hıristiyanlaştırıldı. Ayrıca intikam ve misilleme de eksik olmadı. Uçarı, aklı havada bir insan olan kral Roderich, Centa valisinin Toledo'da yetişmiş olan kızına zorla sahip oldu. Kızın babası bu ayıbı duydu ve öç almaya yemin etti. Halife adına Kuzey Afrika'yı yöneten Ebu Musa'nın yaveri Tarık bin Ziyad ile irtibata geçen vali, onu İspanya'yı istilaya çağırdı. Tarık bin Ziyad, Musa ile anlaşarak 711 yılında İspanya'nın kendi adıyla anılacak olan Cebeli Tarık boğazından geçti. Xeres Dela Frontela'da, Rodorich ile Tarık bin Ziyad arasında kanlı bir çarpışma oldu. Hıristiyanların çoğunlukta olmasına karşın Araplar ihanetin de yardımıyla savaşı kazandılar ve Roderich burada hayatını kaybetti. Tarık bin Ziyad büyük bir hızla ilerledi. Kıskançlık ve hasetle ordunun başına geçen Musa dağlık bölgelerle dolu olan kuzey batı kısmına kadar ilerledi ve Kantabriya, Astarya ve Galiçya ile birlikte bütün İspanya'yı ele geçirdi. Böylece Hıristiyan İspanya, Arap hakimiyeti altına girmiş oldu. Tarık bin Ziyad'a kötü davranan ve onu zindana atan Musa'nın bağımsızlık elde etmek için uğraştığı ihbar edilince, halife Güney Fransa'ya kadar ilerlemiş olan Musa'yı ordusu içinde tutuklattırdı. Musa kırbaçlandı ve hapse atıldı, iki bin Dinar ceza ödemek zorunda kaldı ve sonunda İspanya fatihi, yoksulluk içinde göçüp gitti. Araplar ya da Berberi'ler, (Orduda Habeşlerden gelme çok sayıda Berberi vardı.) İspanyadaki egemenliklerini kurmaya, Hıristiyan ve Yahudileri dini vecibelerini yerine getirirken serbest bırakıp, onlara karışmayarak başladılar. Toprak ve arazi -söz konusu yerin hala bir sahibi varsa- ona bırakıldı. Buna karşılık Arapça ve Arap-İslam anayasası İspanyada yürürlüğe kondu. İspanya nihayet rahat bir soluk alabilmişti. Her şey birkaç yılda neredeyse kökünden değişmiş gibiydi. Arap tarımı ve kültürü, kalıntılarına bugün bile rastlanan muazzam su kanallarıyla birlikte, ülkenin bütün eyaletlerini yemyeşil bir bahçeye çevirmekte gecikmedi. Guadiana ve Guadalkivir vadileri, bugünkü insanlara birer masal gibi gelecek zenginliğe ve görkemliliğe hüründüler. Nüfus hızla yoğunlaştı ve sadece Guadalkivir nehri bölgesinde 12 bin yerleşim merkezi ve büyük kentler kuruldu. Granada, Sevil ve Kurtuba bu ünlü kentlerin başında geliyordu. El zanaatları, manüfaktür, ticaret ve taşımacılık örnek yollar ve limanların da katkısıyla muazzam bir gelişme göstermişlerdi ve çeşitli Arap yazarlarının belgeledikleri gibi, İspanya sanat ve el zanaatları bakımından Arap imparatorluğunun geri kalan kesimlerinden daha ileride ve ünlüydü. Kentler mantar gibi yerden bitiyor, daha önceden mevcut olanlarsa, bugünkü durumları o günkünün ancak gölgesi olabilecek bir biçimde büyüyüp genişliyorlardı. Kurtuba görkemli ve büyüklüğü yönünden Bağdat ile rekabet edebilecek durumdaydı. Kentin yirmi sekizden fazla banliyösü, yüz binden fazla konutu ve bir milyondan fazla nüfusu vardı. Bu nüfusun 130 bini ipek dokumacılığıyla uğraşırdı. Yollar kaliteli bir biçimde döşenmişti ve akşamları sayısız fenerle aydınlatılır, Guadalkivir nehrinin kıyısında gece fenerlerin ışığında saatlerce gezilebilirdi. Bundan yedi yüzyıl sonra Londra'da tek bir sokak feneri bulunmadığı gibi, Paris'te kötü ve elverişsiz hava koşullarının egemen olduğu durumlarda insanların büyük bir sefalet içinde çırpınmaları kaçınılmazdı. Aynı tarihlerde Berlin, adı sanı okunmayan küçük bir taşra kentiydi. Muazzam, debdebeli birer yapı olarak göze çarpan sayısız cami arasında, 19 sahanlı bir cami, bugün Hıristiyan katedrali olarak kullanılmakta ve hala hayranlık uyandırmaktadır. Büyük kentlerde, doğu debdebesine ve lüksüne sahip muhteşem saraylar, konaklar ve özel malikaneler vardı. Bu sayısız yapıttan da günümüze birçok kalıntı ulaşmıştır. Bütün bu yapıtların içinde en büyüğü hala hayranlık uyandıran Granada'daki ünlü Elhamra'dır. Bir adet, Arapları çağlarındaki Hıristiyanlardan ayırdığı gibi, onlara büyük bir avantaj da sağlıyordu Temizlik adetiydi bu. Araplar nereye yerleşirlerse yerleşsinler, ilk iş olarak geniş, halka açık hamamlar kuruyorlardı. Oysa aynı dönemlerde Hıristiyanlar için pislik ve tiksindirici artıklar içinde yaşamak, tanrının hoşuna gitmenin belirtisi sayılırdı. Hıristiyan azizleri ve kendilerini dine adamış kimseler, özellikle pislik ve kir içinde, börtü böcekle birlikte hayvan gibi yaşamayı, tanrının gözüne girmenin bir yolu sanıyor, ot yiyerek beslenmekten geri kalmıyorlardı. Yıkanmak ve üst-baş değiştirmek, dünyaya dönük çabalar sayıldıklarından, günahın da belirtisiydiler. Tüm orta çağ boyunca rahibelerin yüzleri ve ellerinden başka bir yerlerini yıkamaları kesinlikle yasak değil miydi. O da tek elle üstelik. Ayrıca Aziz Silvania'nın altmış yaşına kadar ne elini, ne yüzünü ne de vücudunun herhangi bir yerini yıkamamış olmakla ünlü olduğu, yalnızca Komünyon toplantılarına giderken parmak uçlarını suya batırdığını bilmeyen var mı. Tabenna'nın melekler kuralı yıkanmayı kafir işi diye yasaklamamış mıydı. Tersine, İslamiyet her Müslümanm her gün yıkanmasını ve tertemiz olmasını mecbur kılar. Bu olgu, Arapların lehine çok önemli bir kültür özelliğidir ve işte bu bakımdan Kurtubada başka hiçbir büyük kentte rastlanmasına olanak bulamayan bir sayıda, tam 990 halka açık hamam bulunmaktaydı. Büyük kentler arasında Granada ve Sevilla dört yüzer bin, Kurtuba iki yüz bin nüfusa sahiptiler ve bir gezginin anlattığına bakılacak olursa, o kadar çok kent vardı ki, insan bir günde bazen üç kenti birden gezebilirdi. Ayrıca ülkenin dört bir yanında yaşanan rahatlık ve lüks, dönemin Avrupa'sıyla tam bir tezat oluşturacak nitelikteydi. Avrupa'da o dönemlerde prensler bile sersefil ahşap ya da kerpiç konutlarda otururlar, bunlarda pencere, baca diye bir şey bulunmaz, damda bırakılan bir delik baca görevi görürdü. Ve İspanya dışındaki Avrupa'da adına kitaplık denilebilecek tek bir yer bulunmadığı gibi, ancak üniversite adına layık iki üniversite varken, İspanya'da yetmiş büyük halk kitaplığı bulunuyor ve yalnızca Kurtuba'daki kitaplığın kitap sayısı 600 binlere ulaşıyordu. Yüksek okulların sayısı on yediydi. Buralarda Hıristiyanlar ve Museviler Araplar ile birlikte dostça, barış içinde eğitim görüyorlar, birbirleriyle yarışırcasına öğreniyorlardı. Hatta ilkokul benzeri kurumlara da rastlamak mümkündü ve okuma yazma bilmeyen Arap yok gibiydi. Düşünce ve kültür dünyasındaki bu büyük atılımlar, Hıristiyan din adamlarının huzurunu kaçırmakta gecikmeyecekti elbette. Daha dokuzuncu yüzyılda, genç Hıristiyanların, kilise babalarını ve kutsal kitapları küçümsediklerinden ve Latinceyi önemsemeyip bunun yerine büyük bir istekle Arapça öğrenmeye çalıştıklarından ve Arap edebiyatını yuttuklarından yakınıyorlardı. Zenginlerin büyük giderleri göze alarak, sadece Arapça kitaplardan oluşmuş büyük kitaplıklar kurdukları, buna karşılık Hıristiyanlığın yapıtlarını içerikten ve değerden yoksun bulduklarından bunlara kitaplıklarında yer vermediklerini anımsatıp dert yanıp duruyorlardı. Söylenene bakılacak olursa bu gibi kimseler, kendi dillerini bir yana bırakıp yalnızca Arapça yazıp konuşuyor, edebiyatta da neredeyse Araplarınkini gölgede bırakacak Arapça yapıtlarla duygularını dile getiriyorlardı. Avrupa'nın hemen her ülkesinden akın akın gençler İspanyaya geliyor, burada bilgi ve eğitimin yanı sıra, şövalye nezaketi edinmeye çalışıyorlardı. Çünkü bu türden davranışlar konusunda da Kurtuba Sarayı büyük bir üne kavuşmuştu. Güzel kadınların şiirle, müzik ve şarkıyla övülüp yüceltilmesi, Kurtuba'da doruk noktasına ulaşmış, buradan Fransa, Almanya ve öteki Avrupa ülkelerine yayılmıştır. Kadınlarda öğrenimlerine ve sanat faaliyetlerine katılırlar, son derece gelişmiş bir özgür toplumsal konumdan yararlanırlar, hatta çok serbest davranışlarından ötürü zaman zaman adlarının kötüye çıktığı bile olurdu. İspanyolların özellikle ünlü oldukları incelemeler tıp alanındaydı. Kendilerini tıp inceleme ve araştırmalarına vermiş çok sayıda Hıristiyan ve Yahudinin karşısına, Araplara anatomiyi yasaklayan engeller de dikilmiyordu. İspanyol doktorlar usta operatörler olarak büyük bir üne kavuştular, hatta o çağlarda kadın doktorlar ve cerrahla da vardı. On yedinci yüzyılda bütün İspanya yeniden Hıristiyanlaştırıldığında, İspanyol doktorları Avrupa da rastlanabilecek en cahil doktorların derecesine gerilediler. Ayrıca astronomi, kimya, botanik, felsefe ve hukuk inceleme ve araştırmaları, İspanyadaki yüksek okullarda, Arap imparatorluğunun herhangi bir yerinden hiçte farklı olmayan bir biçimde sürdürülüyor, madencilik ve gemi inşa alanındaki gelişmeler, ispanyanın daha sonra bir daha hiç ulaşamayacağı bir düzeye ulaşıyordu. Durumu en iyi olanlar, Hıristiyanların kendilerini izleyip baskı altında tuttukları dönemlere kıyasla durumları düzelen Yahudilerdi. Araplara şükran borçlarını en iyi biçimde ödeyen Yahudiler yeni düzenin en ateşli savunucuları olup çıkmışlardı. Yahudilerin sayısı ve zenginlikleri arttıkça arttı. Ama yıllar sonra Hıristiyan haçı İspanya'da yeniden egemen duruma geçince, bu zenginlik Hıristiyanların arayıp da bulmadıkları bir ganimete dönüştü. Buna karşılık Hıristiyan din adamları, geçmişin o güzel dönemlerini bir türlü unutamıyor, elinden geldiği her yerde ve durumda alt sınıfların fanatizmini körükleyip galeyana getiriyordu. Dinsizler ile aynı toprakları paylaşmak, kiliselerin yanında cami ve sinagoglara katlanmak Hıristiyan din adamları için olanaksızdı. Bütün bunlara Araplardakine tamamen zıt bir hayat anlayışını da eklemek gerekir. Arap neşeli, yaşamayı seven insandı. Bedensel hazlarına din önemli bir engel getirmemişti. Bilgiyi, eğitimi severdi. Din konularında son derece hoşgörülü olan bu insan, Hıristiyan gençliği elbette kolayca etkileyebiliyordu. Dünyayı önemsemeyip küçümseyen, bedenin çarmıhta acı çekmesini, duyumsal hazların baskı altına alınmasını vaazeden Hıristiyanlık, Müslümanlığın karşı kutbunda yer alıyordu. Yetmiyormuş gibi, eğitilme ve aydınlanma çabalarının düşmanı, hoşgörüden yoksun bir dindi bu. Bütün bunlara Arapların yabancı bir ırktan oldukları ve İspanya'ya dışarıdan gelerek burayı işgal ettikleri gerçeğini de eklersek, daha büyük bir zıtlığın pek kolay düşünülemeyeceği de anlaşılır. Sürtüşmeler ve kavgalar hiç eksik olmuyor, Hıristiyanlar da bunların üstüne üstüne gidip olayları tahrik ediyorlardı. İlk önce, olabilecek en berbat kimselerden birinin aziz Eulogius'un önderliğindeki ruhban sınıfı, Müslümanları dönmeye zorlamak için, her çareye başvurmaya başladılar. Bunlar Müslümanlığa saldırıyor, onu hor görüyor, böylece düşmanlıkları körüklüyordu. Müslümanlığın hoşgörüsü karşısında kendi dininden soğuyan binlerce Hıristiyan'ı gördükçe bu kimselerin Müslümanlığa duydukları kin ve öfke daha da artıyordu. Ayrıca cahil kitleler Müslümanlığa karşı kışkırtıldı, İslam dini alaya alındı. Müslümanların dinsel örf ve adetleri çiğnenmeye başlandı. Yetmiyormuş gibi, camilere ve duruşma salonlarına girilerek, her türlü terbiyesizliklerle, taşkınlıklarla duruşmalar engellendi. Böyle bir suçun cezası ölümdü. Gelgelelim, fanatik Hıristiyanlar böyle bir cezaya seve seve ve gözlerini kırpmadan razı oluyorlardı. Çünkü sonunda inançlarının kurbanı olacaklardı. Bu çirkin davranışlar, gittikçe daha da berbat bir hal alınca, aklı başında olanlar duruma müdahale etmek istediler ve provokasyonlara dur diyebilmek için bir piskoposlar kurulu topladılar. Bunun üzerine fanatikler ihanetten ve satılmışlıktan söz etmeye, bas bas bağırmaya başladılar. Kendi çıkarlarının, bu fanatik kimselerce korunduğunu sanan alt tabakalardan halk kitleleri, ruhban sınıfın ağzına bakıyordu. Yukarıdaki suçlamalara da inanarak, Müslümanlığa karşı saldırılarını daha da artırdılar. Derken kanlı kapışmalar görülmeye başladı, ülkenin kuzey doğusundan İspanya'ya giren İspanyol orduları ve prensleri, ülkeyi adım adım geri alıp Arapları geri püskürttükçe, bu kanlı çatışmalar da gittikçe sertleşti. Öte yandan İspanyadaki Arap egemenliğinin durumu da değişmeye başlamıştı. Müslüman büyüklerinin Bağdat'taki halifelikten bağımsız olma istekleri İspanyadaki valilere de sıçramaya başlamıştı. Bunlardan biri 756'da bağımsızlığını ilan etmekle kalmadı, kendini de halifeliğe getirdi. Ama İspanyada da tıpkı doğuda olduğu gibi, büyükler arasında halifeliği ele geçirerek kendini halife ilan etme kavgaları eksik olmuyordu. Bunun üzerine iç savaşlar birbiri ardından patlak vermeye başladı. Bu savaşların sonunda Saragossa, Toledo, Valensia ve Sevilde bağımsız Endülüs prenslikleri türedi. Kurtuba'daki ve üst nehir bölgesindeki halifeliğin yetki ve idari alanı iyice sınırlandı. Böylelikle Hıristiyan İspanya, Arapları yenilgiye uğratabildi. Ama ülkenin İspanyolların eline geçebilmesi için onaltıncı yüzyılı beklemek gerekti. Görkemli Granada, Endülüs'ün elden çıkan son yapıtıydı. Toledo daha 12. yüzyılın başlangıcında, Badajjz ve Merida 1231'de, Valensia 1238'de, Murcia 124l'de, Jean 1246'da, Carmana ve Sevil 1248'de ve Malağa 1287'de geri alındı. Büyük Şarlman'ın daha 777 yılında İspanya'ya yaptığı ani saldırı, imparatoru içinden çıkılmaz bir kıskaca düşürmüş, sonunda Saksonya'lıların ayaklanmasıyla alaşağı edildiğine memnun bile olmuştu. İspanyol Hıristiyanları daha önce Arapların eline geçmiş bir ülkenin efendileri olur olmaz, Endülüslülere ve Yahudilere karşı acımasız, kanlı bir zulüm başlattılar. Kendilerine verilen sözlere karşın teslim koşularına uyulmadı. Camiler tahrip edildi, binlerce Endülüslü (Emevi) ve Yahudi katledildi, ya da her türlü şiddete başvurarak Hıristiyanlaştırıldı. Milyonlarca insan Afrika'ya göç etmek zorunda kaldı. Kalabalık kentler boşaldı, yok oldu. Daha önce insandan geçilmeyen bölgelerde in cin gezinir oldu. Tarım, bahçıvanlık, ticaret ve taşımacılık hızla geriledi. Halk yoksulluk ve sefalet içinde kıvranmaya başladı. Yıkıp yok etme hıncı, özellikle eğitim ve öğretim kurumlarına büyük bir hırsla saldırdı. Yüksek okullar kapatıldı, kitaplar ateşe atılıp, bilimsel aygıtlar kırılıp parçalandı, böylece paha biçilmez değerler içeren kitaplıklar yok oldu. Kardinal Ximenes bir milyon cildin yok edilmesi için buyruk vermiş olmakla övünürdü. Bunlara karşılık, öfkeli bir Hıristiyan taassubunun vazedildiği ve İspanya'nın kutsallığını yitirmiş topraklarını dinsizlerden arındırıp Müslüman ve Musevilerin nasıl Hıristiyanlaştırılacağına ilişkin yollar öneren ve tartışan bir literatür yaygınlaştı. Hıristiyanlaşmak istemeyen Müslüman ve Musevilerin varları yokları ellerinden alınmakla kalınmadı, bunlar İspanya'dan sürüldüler. Binlercesi ya idam edildi ya da yakıldı. Ülkeden sürülenlerin sayısını belirlemek oldukça güç, bu sayı verilere göre 160 bin ile 800 bin arasında oynuyor. Bu izlemeler, sürgünler öyle yıllarca değil, yüzyıllarca sürüp gitti. Her defasında fanatik bir kral ya da din adamınca başlatılıp acımasız araçlar ve yöntemlerle gerçekleştirildi. İspanya'nın kutsal topraklarının bundan böyle herhangi bir dinsizin ayağıyla kirletilmemesi ve herkesin vaftiz edilmesi gerektiği, aksi halde bütün mülkiyetinin elinden alınacağı, ülkeden kovulacağı ilkesine göre düzenlenmiş bildiriler sonunda, 1526 yılına gelindiğinde, biçimsel benimsemeleri göz önünde tutmazsak, İspanyol toprağı üzerinde tek bir kafir kalmayıp, herkes yeniden Hıristiyan olmuştu. Bütün bunlar yetmiyormuş gibi korkunç kral ikinci Filip, Endülüs Araplarının inançları ve geçmişleriyle uzaktan yakından ilintili en ufak biçimsel davranış ve alışkanlıklara bile son verilmesini istedi. Akla gelebilecek en sert cezalar uygulamaya konularak, Arapların İspanyolca öğrenmeleri bütün Arapça kitapları yok etmeleri, anadillerinde, okumama, yazmama ve evlerinde konuşmama zorunluluğu getirildi. Endülüs giyim kuşam ve kıyafeti, oyunları, eğlenceleri ve eski nazik ince davranış biçimleri yasaklandı. Kadınların peçesiz gezmeleri zorunluluğu getirildi ve yıkanmak bir dinsizlik adeti sayıldığından, halka açık tüm hamamların yıkılması kararı alındı. Böylesine zora başvuran yöntemler karşısında Endülüs Arapları 1568'de silaha sarılıp ayaklandılar, ama yanıt yine öfkeli idamlar, odun yığınlarının üzerinde yakılmalar, mala mülke el koymalar, sürgünler oldu. İspanyol din adamları, İspanya toprağı üzerinde tek bir Morisko (Endülüs Arap) yaşadığı sürece, Hıristiyanlığın zaferi tamamlanmamış demektir diye açıklama yapıyorlardı. Bunlar, ikinci Filipi bile fazla yumuşak buluyorlardı. Domeniken rahibi Bleda, Hıristiyanlığa dönmüş bile olsa, bunun dürüstçe ve içten bir dönüş olup olmadığı bilinemeyeceğine göre, her Endülüslünün kafasını koparmanın ve daha da iyisi hepsini öldürmenin ve kendine dönmüş olanları belirleyebilme ve ödüllendirme işini Tanrı'ya bırakmanın en doğru yol olacağını söylemişti. Fanatik çığlıklar yanıt bulmakta gecikmedi. 1609 yılında 3. Filip, Endülüs kökenli tüm İspanyolların ülkeyi terk etmelerini emreden bir bildiri astırdı. Bir kez daha ülkenin en çalışkan, en becerikli ve eğitilmiş, en gayretli insanları hayvanlar gibi oradan oraya sürüklendiler. Malları mülkleri ellerinden alınan Endülüs kökenli bütün bu insanlar ülkeden sürülüp atıldılar. Ülkeyi terk edenlerin birçoğu daha yolda İspanyol denizcilerince her türlü kötü muameleye maruz bırakıldılar, kadınlara tecavüz edildi, erkekler öldürüldü, çocuklar denize atıldı. Don Kişotun ünlü yazarı Cervantes bile, bu önlemlere alkış tutmakta tereddüt etmedi. İspanyolların önde gelenleri işte böylesine fanatikleşmişlerdi. Peki bu saçma şiddet uygulamalarının sonuçları neydi. 16. yüzyılda hala 16 bin dokuma tezgahı çalıştıran Sevil'de bu sayı 3 bine düşmüş ve nüfus dörtte bire inmişti. Daha önce elli büyük yün atölyesine sahip bulunan Toledo, 40 bin insanı beslerken, 17. yy.da sadece on üç yün atölyesiyle yetinmek zorundaydı. Yüncülük Endülüslerle birlikte Tunus'a gitmişti. Ülkenin bütün öteki kentleri de hemen hemen istinasız aynı sonuçlarla yüz yüze kaldılar. Gerek kırsal kesimlerde gerekse kentlerde suyolları ve kanalları birbiri ardından işlemez duruma geldiler. Geniş toprak parçaları işlemeyip kaderlerine terk edildiler. Karayolları yok olup gitti ve kentlerin, köylerin, büyük bir bölümünde evlerin üçte biri, hatta yer yer üçte ikisi harabeye dönüştü. Bütün bunlara karşılık dilencilerin, rahibe ve rahiplerin sayısı çığ gibi büyüdü, dağlarda ve ormanlarda büyük haydut çeteleri toplandı. Ticaret ve taşımacılığın çökmesiyle birlikte, gelişmelerin doruğuna tırmanmış gemicilik ve gemi inşacılığı da yok olup gitti. Eğitim kurum ve kuruluşlarıyla bilimin başına gelenlere daha önce değinmiştik. 18.yy.da ülkenin başkentti Madrit'te tek bir kitaplık yoktu. Hiçbir yerde öğretmen ve okul kalmamıştı. Bilimsel içerikli kitaplara rastlanmaz olmuş, bütün ülkede kamu hukuku, botanik, fizik ve anatomi alanında profesör bulma olanağı kalmamıştı. Eskiden kendilerine büyük değer verilen matematiksel bilimler, geriledikçe geriledi ve Salamanka Üniversitesinde Newton ve Harven'in buluşlarını öğretmek yasaklandı. 1780 yılında Madrid te yolları neredeyse adam boyu örtmüş yabani bitki örtüsünden temizleme önerisi yapılmış, ancak bu konuda düşüncesi sorulan Madrid'li doktorlar bu öneriye şu gerekçeyle karşı olduklarını açıklamışlardı. Kokusu büyük bir olasılıkla sağlıklı, sert ve keskin yüksek yayla havasını önlemekte yararlı olan yabani bitki örtüsü kalsa iyi olur. İşte bunlar, özetle, Arap-İslam egemenliği altına girmiş daha sonra yeniden Hıristiyanların eline geçmiş bir ülkenin başına gelenler. Olup bitenler çok öğretici olmakla kalmayıp bir kez daha, Hıristiyanlığın uygarlığa ve kültüre etkisi konusunda işin içyüzünü bize göstermek bakımından önemli. Son bölümündeki saptamalar bu konuyu daha da aydınlatacak. Son Bir önceki bölüm ispanyadaki Arap egemenliğinin sonuçlarını ele alıp değerlendirdi bu bölümü, Arapların Sicilya'daki egemenliklerinin sonuçlarını irdeleyen bir bölüm izleyebilir. Ama bu, daha öncekilerin yinelenmesi gibi bir şey olurdu. Bilindiği gibi Sicilya, önceleri Yunan egemenliği altında yaşadıktan sonra, Milattan 272 yıl önce bir Roma eyaleti oldu. Sicilya Romanın tahıl, buğday ambarıydı. Ama Roma imparatorluğunun çöküşü sırasında patlak veren savaş ve ayaklanmalar, bir zamanların zengin ülkesini de geriletti. Ülke 476'da Doğu Gotlarının, 550'de de Bizans'ın egemenliği altına girdi. 9.yy. ikinci yarısında Araplar, Bizans egemenliğine son verdiler. Normanlar 2.yy'da Sicilya'yı ele geçirene kadar süren Arap egemenliği, İspanya'nın manevi zihinsel ve maddi koşullarına yaptığı etkinin aynını burada da gerçekleştirdi. Tarım, el zanaatları, ticaret ve taşımacılıkla birlikte eğitim ve kentleşme alanında o zamana kadar görülmemiş ve daha sonra da bir daha görülmeyecek bir gelişmişlik düzeyine ulaşıldı. Bu gelişmelerin, Sicilya'nın hemen karşısına gelen bir zamanların kültür ülkesi İtalya üzerindeki etkileri çok verimli oldu. İtalya'da 12.yüzyılın ikinci yarısında başlayan ve buradan Almanya, Fransa ve İngiltere'ye sıçrayan ve adına Rönesans denen gelişme çağı, bu etkinin sonucuydu. O dönemlerde ilkçağın ya da geçmişin edebiyatı hemen hemen hiç bilinmiyordu. Ara sıra yolunu şaşırmış eskiye ait bir yazı, herhangi bir Hıristiyan manastırının karanlık mahzenlerine düşerse, ya okunmaz ya da okunsa bile, herkesten gizlenirdi. Buna karşılık kilise babalarının dine ilişkin düşünce yazılarıyla birlikte dinsel efsanelere ilişkin yapıtların sayısı büyük bir hızla arttı, çeşitli konularda neredeyse yirmi beş bin yazılı yapıt ortaya çıktı. Hıristiyanlık, kendinden önceki eski putperest dönemlere ait yazılara ve yapıtlara karşı, oldum olası düşmanca bir tavır takınmıştı. Musevi fanatizminin beslediği, kendini ödünsüz, kesin bir hayattan el ayak çekme tutumuna adamış bir tarikattan gelen Hıristiyanlık, kendinden önceki eski çok tanrıcı dönemlere ait yazılara ve yapıtlara karşı, doğuşundan bu yana düşmanca bir tavır takınmıştır. Musevi-yurtsever geleneklerine ve Roma'ya düşman güdülere çağrı yapan Hıristiyanlık, Roma egemenliği altında ezilen kitleler arasında asıl yayılma zeminini buldu. Romanın boyunduruğu altındaki ülkelerde yaşayan milyonlarca ezilen insanın canlarını dişlerine takarak ürettiklerini, sorumsuz bir zevk ve sefa hayatı uğruna tüketen Roma uygarlığının taşıyıcılarını bu nedenle hor görüp küçümseyen Hıristiyanlık, iyice yaygınlaşıp büyük bir destek kazanır kazanmaz, putperest dinlerin tanrılarına nasıl saldırdıysa, Roma devletine, onun yasalarına ve yöneticilerine de öyle, düşmanca ve şiddete başvurarak saldırmıştır. Hıristiyanlığın, Roma egemenliği ve boyunduruğu altında inleyen milyonlarca insan arasına yaygınlaşması, büyük bir hızla gerçekleşti. Ama bu yaygınlaşmada, yeni Platoncu felsefenin etkisi altındaki Aziz Paulus'un sayesinde Hıristiyanlığın Musevi ulusuna özgü başlangıçtaki karakterini bir yana bırakıp uluslar arası bir niteliğe bürünmesi de önemli bir rol oynar Hıristiyanlığın düşünceleri ve öğretileri, kitlelerce, uzun süre sadece dinsel nitelikli görülmeyip, aynı zamanda önemli sosyal ve siyasal düşünce ve öğretiler olarak benimsenmişlerdi. Hıristiyanlık, tüm yoksulların ve sefillerin Romanın köleleştirici boyunduruğundan kurtulmak için çevresinde toplandıkları bayrak olarak görülmüştü. Gelgelelim yoksullar, feci şekilde aldatıldılar. Bunların sayısı arttıkça kuşkusuz Hıristiyanların cesareti de arttı. Önderler yeni dinin, taraftarlarını Roma ordusu içinde söz dinlememeye ve itaatsizliğe çağırıyor, isyan ve ihanetler düzenleyip duruyorlardı. Eski tanrılar hakarete uğruyor, tapınaklar basılıyor, tahrip ediliyor, yıkılıyor, ya da resimler ve heykeller sanatsal değerlerine bakılmaksızın parçalanıyordu. Hıristiyanlar bütün bunların sonucunda vatan haini ve mabetlere zarar vericiler ilan edilip kendilerine şiddet uygulayarak izlenmeye başladılar. Ama bunların yeni dine duydukları hayranlık her türlü zulme, en acımasız davranışlara bile gözlerini kırpmadan dayanabilmelerini sağlıyordu. Bunlar inançları uğruna ölen dindarlar sayılıyor, bu da yeni yeni taraftarların Hıristiyanlara katılmasına yol açıyordu. Çağın içler acısı durumu, Roma imparatorluğunun çökmesi gibi olguların yanı sıra, Hıristiyanların büyük çabalarının da etkisiyle, az sayıda ama önde gelen Romalılar, daha doğrusu Romalı kadınların çoğu Hıristiyanların saflarına katıldılar. Böylece Hıristiyanlar büyük bir etkin güce dönüştüler. Doğu Roma imparatorluğu Konstantin, durumu kavramakta gecikmedi. Hıristiyanları kendi gücüne alet edebilmek için Hıristiyan oldu. Gözü dönmüş bir despot, büyük bir cani olan imparator, bu özelliklerine karşın, bu eylemiyle Büyük unvanını aldı. Ama öte yandan Hıristiyanlık parçalanmaya başlamıştı bile. Tanrının oğlu, yani İsa, Tanrı babasıyla aynı zamanda mı yoksa ondan sonra mı doğdu, ya da Meryem bakire olarak mı İsa'yı dünya ya getirdi, gibi soruların yanı sıra, Tanrı baba oğul (İsa) ikilisinin arasında kutsal ruhun üçüncü bir öğe olarak bunlarla eşit bir değer taşıyıp üçünün birlikte (teslis ilkesi) bir bütün olarak alınıp alınamayacağı sorusu, tarafların kılı kırk yararak tartışmakla yetinmeyip sonunda işi yumruklara silahlara dökerek yanıtı aradıkları başlıca sorulardı. Ama bu iç kavgalar sürüp giderken, dinsizliğin (putperestliğin) yıkılması için gereken her şey de yapılıyordu. Devlet gücünü de yanlarına alan Hıristiyanlar, bu girişimlerini daha da etkin bir biçimde sürdürüyorlardı. Hıristiyan olmayanların tapınaklarından, heykellerinden geri kalan ne varsa, Hıristiyanlaştırılıyor, özellikle heykellere, oldukça gülünç bir biçimde Hıristiyan azizlerin ve din şehitlerinin adı veriliyordu. Kısacası, Hıristiyanlar iyice pratik olmaya başlamışlardı. Buna karşılık Hıristiyan olmayan dinlere dayalı yazılara aman tanınmıyor, kilise babaları ve piskoposlar, bunlara bir yandan lanetler yağdırırken, bunların yakılması ya da yok edilmesi, ulaşılamayacak yerlerdeyseler, okunmasının ve incelemesinin yasaklanması için talimatlar çıkarmakta birbirleriyle adeta yarışıyorlardı. Böylece yeni kültürün büyük hazineleri de yok olup gitti. Bunların yanı sıra dinden döndürme konusunda şiddete başvuruluyor, dönmeyenler yine şiddet yoluyla yok ediliyorlardı. Bir zamanlar baskı altında tutulanlar, bu kez kendileri ve zulüm yapanlar durumuna gelmişlerdi. Geçmişin eylemlerine ve daha önceki parlak tarihsel olaylara göndermeler yapmak, Hıristiyanlaştırma, daha doğrusu