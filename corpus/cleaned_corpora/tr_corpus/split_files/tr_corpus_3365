eklemiş:’’Artık çok yaşlandım Fahim ve buraya geldiğim günden beri senin mutsuzluğuna şahit olmak beni daha çok üzüyordu.Keman çalarken gözlerindeki ışığı görebildim ve mutlu olacağın yolda ilerlemeni istiyorum.’’ Ertesi gün babası hayata veda etmişti ve Fahim Bey,babasının dediklerini bir kez daha düşündü.Hiç vakit kaybetmeden konağı sattı ve o parayla müzik okulu açtı.Okulun adına da babasının ismini verdi.Fahim Bey artık o okulda keman dersleri veriyordu ve birbirinden sevimli öğrencileri vardı.Öğrencilerine her bir beste çalınışını öğrettiğinde Fahim Bey, hayata daha umutlu bakmaya başlamıştı ve iyi ki kimseye aldırış etmeden bu hayatı seçmişti. Bu romanın gerçeğinde Fahim Bey,arkadaşlarının alaylarına maruz kalan ve istediği hayatı yaşayamadan insanlara kırgın olarak dünyadan göçüp gitmişti.Hayatında tek yolunda olan şey Saffet Hanım’la olan evliliğiydi.Hayatında hiçbir şey yolunda gitmemişti.Kültürlü ve çok iyi kalpli biri olmasına rağmen insanlardan hak ettiği değeri alamamıştı.Fakat hayatını babasının isteğine göre değil de kendi isteklerine göre yönlendirse daha mutlu bir hayatı olabilirdi. Kısacası;hayatı yaşarken insanların ne dediklerini değil,kendi düşüncelerimizi dikkate alalım ve herkesin kendisine göre doğruları olduğunu unutmayalım. Deniz Elçin Mumcu 21300965 Ayberk Güven BU SABAH HANGİ BEN UYANDI?Geçmiş... Dün kadar yakın ama sonsuzluk kadar uzak. Zaman benim için uçsuz bucaksız bir deniz gibi. Dalgaların sürüklediği bir geminin içinde yalnızca geleceğe gidebiliyorum. Geçmiş ise geride kalan bir limandan ibaret. Geriye dönüp hayatımı bir film şeridi gibi gözümün önünden geçirdiğimde her anı yabancı, her duygu akıl almaz derecede soğuk geliyor. Hayatımın özetini izlerken ekranda durmadan beliren, her olayın başkahramanı olan varlığın ben olduğuma inanmakta güçlük çekiyor, her hareketimi ilk kez görmüş gibi pür dikkat takip ediyorum. Zihnimin derinliklerindeki geçmişe açılan kapıdan geçmeden önce tek bildiğim göreceğim her şeyin çoktan değiştiği ve artık bir rüyadan ibaret olduğu. Her ne kadar zihnimin derinliklerinde saklanan karmaşık görüntüler sık sık gözümün önüne gelmek için birbirleriyle yarışsa da uzun bir zaman geriye dönüp gördüklerimden bir anlam çıkaramadım. David Grossman’ın Bir At Bara Girmiş adlı eserini okurken karakterin kendi geçmişini, hatalarını, pişmanlıklarını mizahi bir dille anlatması ve kendinin aslında ne kadar değiştiğini gözler önüne sermesi bende geçmişimle ilgili bir merak ve kendimi sorgulama isteği ortaya çıkardı. Zihnimi kurcalayıp, eski beni sık sık rahatsız ettikçe zamanın beni nasıl değiştirdiğini, dünyamın nasıl bambaşka bir yer hâline geldiğini hatırladım. Eski anılarımın derinliklerine daldıkça anladım ki aslında ben sadece bir kişiden ibaret değilim. Ben hayatımın her gününü farklı bir insan olarak yaşadım, yaşıyorum. Günün her saniyesi, her dakikası, her saati beni bambaşka olayların içine sokarken asla aynı kişi olarak çıkamıyorum. Benliğimin hepsi bambaşka bir günü temsil eden parçaları içimde bir yerlere saklanıyor, geçmişe dikkatli gözlerle baktığımda bana o gün yaşananları yeniden gösteriyorlar. Bir gün önceki yaşadığım olaylara verdiğim tepkiler o kadar beklenmedik ve saçma görünüyor ki şu anki halim bu tepkilere mantıklı bir açıklama getiremiyor. Çok kişilikli benliğimi ilk fark ettiğim andan itibaren zamanım oldukça geçmişteki benlerden farklı yanlarımı belirlemeye ve onların hayatımı nasıl değiştirdiğini görmeye çalışıyorum. Her ne kadar teker teker baktığımda çoğu zaman net bir cevap alamasam da büyük resmi görmeye çalıştığımda bir şeyler kafama dank ediyor. Hafızamın en karanlık yerlerinde yüzdüğüm anlardan birinde çocukluğumdan kalma bir parçamı buluyorum. Görüntüler pek net olmasa da içindeki duyguları hâlâ tadabiliyor, o anının en önemli parçası olan çocuksu masumluğu adeta âşık olduğum kadının kokusu gibi ciğerlerime kadar çekebiliyorum. Aslında bu parçamı içimde canlı tutan da masumiyetin ta kendisi. O günlerde dünyaya bakış açım, umutla parlayan gözlerim beni son derece şaşırtıyor çünkü daha önce böyle hissedebildiğimi uzun zamandır unutmuştum. Bu çocuksu beni geçmişimin kuyusunun en diplerine mahkûm edenin ne olduğunu merak ediyor, nispeten yakın zamanlardan birini yaşamış ve o günün son saniyesine hapsolmuş bir başka parçamla karşılaşıyorum. Görüntüler bu sefer daha net ancak havada pek de hoş olmayan kokular var. Tahminimce bu kokular o gün yaşadığım üzüntü ve nefretten kaynaklanıyor. İnsanlara karşı güvenimi, sevgimi, inancımı kaybettiğim diğer birçok güne benzeyen bu görüntüyü bir an önce gözümün önünden çekip daha mutlu anılara sürüklenmek istiyorum ama bir türlü yapamıyorum. Bu anının diğerlerinden bir farkı var: Uzun zamandır hafızamdan söküp atmaya çalıştığım ama inatla direnen o insanın gözleri beni bu ana bağlıyor. Her şeyin değişeceğini, hayatımın bambaşka bir yöne gideceğini bu gözler bana daha önce haber vermiş ancak ben o gözlerdeki anlamı yıllar sonra geriye döndüğümde çözebiliyorum. “O zaman hayatımın kökünden değişeceğini bilsem ne yapardım?” diye kendime soruyorum ama bir türlü cevaba ulaşamıyorum. Hiç beklenmeyen bir anda kalbimde hissettiğim mutluluk beni sonraki güne umut dolu uyandırırken, nereden geldiğini anlayamadığım kalp kırıklıkları ise beni yataktan çıkamaz hale getiriyor. İşte zamanın gerçeği olan bu ani değişiklikler beni her gün geride kalanlara bir hoşça kal bile diyemeden hayat yolculuğumda farklı bir limana götürüyor. Tanımadığım topraklara basıyor, hayatıma yeni bir başlangıç yapıyorum. Bu değişimin nefes aldığım sürece devam edeceğini biliyorum ancak içimden bir yerlerden yolculuğun artık bir sona varmasını, mutlu bir yere ait olmayı istemekten başka bir şey gelmiyor. Ayberk Güven Kaynakça: Grossman, David. Bir At Bara Girmiş. Çev., Aylin Ülçer. İstanbul: Siren Yayınları, 2018. AŞKA DAİR BİR DEM: DAVA “Aşkın tanımı ne ola ki?” diye soruyordum kendime haftalardır. Baktım olmuyor, daha sonralardan hakkında düşünmemeye başladım bu çıbanın. Hop, bir dakika! Yoksa aşk gerçekten çıban mıydı? Değil miydi? Neydi bu aşk yahu? Nice taze kanları pençesine düşürdükten sonra alyuvarları zevkle dişleyen, bu kavram mıydı? Sorular soruları izledi durmaksızın. O raddeye geldim ki Freud’un topografik kişilik kuramı gereğince, bilinç hâlinde mevcudiyetini sorguladığım bu mücerret illetin, bilinç dışıma nasıl aktarıldığına şahit olur hâle geldim.1 Ama avının potansiyel hareketlerini sezen avcı edasıyla bu işin sonunu ön görmem de geç olmadı tabii. Aşkın kati surette tanımı, varsa eğer, ne mi idi peki? Buram buram resmîyet kokan bir üsluptan samimiyetin dehlizlerine yol alalım o hâlde, senle birlikte. Aşk, en genel tabir ile sevme eyleminin aptallığa çalan versiyonudur. O derece ki aşkı tecrübe etme, âşıkların ekseriyetinde, sinekâr bir hançer misali meftunu olunan hatuna sonsuz gönül bağı ile bağlanma şeklinde tezahür eder. Eserde de zikri edildiği üzere, “Romantik aşkın bel kemiğini oluşturan tek his, gerçek bir kayıp duygusu hissetmeksizin teslimiyettir, öyle ki aşkın gerçekleşme ihtimali ne kadar uzaksa aşkın ateşi o kadar harlı olur.” şeklinde tarif edilebilir âşıkların “romantik aşkı”.2 Mantık, âşık kişinin o yaşa kadar gerçekçiliğini besleyen o biricik mânâ merkezi, devre dışı kalır ve âşık için hayat, o andan itibaren, sedası engin derya ile ufku sonsuz sema arasındaki toz pembe bir buluttur. Mantık dairesi çerçevesinde düşünmenin tahtına oturan duygular, damarlardaki oksitosin ile birleşince de ortaya, hatun kişisinin her lafzına tasdik cihetinde “Evet!” ayinleri düzenleyen bir “canlı enkaz” çıkmaktadır doğal olarak.3 “Potansiyel bir hüsranla mevzubahis aşkın bitişi sonrası er kişinin son tavrı nasıl olur?” diye mi sorasın geldi? “Gerçekçiliğin yaşama varan tarafına perde indirmiş âşık er, sonunu düşünmüyor zaten, biz mi düşüneceğiz sonunu?” diye de cevaplayabilirdim ama ciddi bir cevap veresim geldi, yanıtlayayım o hâlde: Duygularının esiri bu bedenlere göre, her bir eylem, mihnet kalıbından sıyrılmış vaziyette, güllük gülistanlık bir çizgide sonuca bağlanmaktadır. Az önce zikri edilen olası bir son sonrası ise bu bedenlerde, safî duyguların yerini inkisârı hayâl ile harmanlanan sonsuz bir evham devralmaktadır. Bittabi ayrılık sonrası bünyede baş gösteren tesirler erkekten erkeğe değişmektedir zira her biri, sözde safderun, özde menfur yâr ile ve onunla olan hayâllerle yaşamayı o kadar kanıksamışlardır ki dünya adlı gerçekliğin oksijene varan kısmı, benliklerini yakmaya dahi kâfi olmuştur. Bundan mütevellittir ki söz konusu aşk ise neticesi, hatun kişiye nazaran er kişide daha çok mütenasip olmayan boyutlara sürüklenmektedir. “Peki, ya gerçekçi âşıklar, onlara ne demeli?” diye bir soru duydum sanki, onu da cevaplayayım madem: Aşk, kimilerinde ise biriciği varsaydığı hemdeminin, yârine olan aşkına delice sarılmasını 1 Engin Geçtan, “Freud ve Topografik Kişilik Kuramı,” insanokur.org (blog), 7 Nisan 2018, https://www.insanokur.org/freud-topografik-kisilik-kurami/ 2 Gül Yiğit, Derd-i Aşk, Doğan Kitabevi (İstanbul: Doğan Kitabevi, 2017), 62. 3 “Aşk ve Mutluluk Hormonu: Oksitosin,” aklinizikesfedin.com (blog), 21 Ocak 2018, https://aklinizikesfedin.com/ask-ve-mutluluk-hormonu-oksitosin/ gözlemlemesi şeklinde tezahür eder ve bu yöntem, aşk adlı entrika oyununun en nesnel bakış açısıyla değerlendirilebildiği, aşkın canhıraşvari tarafının ifna edilip müşfikiyete davetiye çıkarıldığı en gerçekçi senaryodur. Ziyadesiyle yapıldığı vakit ise böylesi bir aşk, mukadderat el verdiğince pâyidar olabilecek niteliğe de sahiptir. “Kafam karıştı, hem aşka aptalca sevmek diyorsun hem gerçekçi âşıklar da vardır diyorsun, sen ne diyorsun be adam?” dediğini duyar gibiyim, çayını fondiplemeden önce sorularına cevap vereceğim, merak etmeyesin, olur mu? Aşk... Aşk, kalbin ve hormonların evliliği sonucu olarak musallat olduğu beşeri kör eden kavramlar silsilesidir. Kimini sığ sularda boğar kimine de okyanusa kafa tutturur. Kimine yokluğuyla dert çektirir kimine de varlığıyla bayram ettirir. Fakat aşkın eylemsel etkileri dışında, âşıkların aşkı nasıl algıladığı minvalde ehemmiyeti yüksek bir olgu daha vardır: Aşkın bir dava olması. Evet, bizler, davası aşk olan ama her argümanda, mevzubahis konu aşka dair bile olsa bilgi ve gözlem filtresine başvuran gerçekçi aşıklarız. Kalbimize ve hormonlarımıza hükmedebiliyoruz; dava anlayışımız ve kudretimiz de buradan geliyor belli ki. Bu yüzdendir ki sevmemizin zarfı “gerçekçi bir şekilde”dir, “ahmakça” olmak yerine. Son olarak ne mi yazmak isterim? Özneler değişir lâkin aşk adlı mefhum, her zaman ahmakça sevenlerin odak noktasıdır. Darısı aşkı dava edinip bu mefhum çizgisinden çıkmak isteyenlere... SAİM ERÇOLAK KAYNAKÇA Prof. Dr. Engin Geçtan. Insanokur.org (blog). https://www.insanokur.org/freud-topografik-kisilik-kurami/. Aklinizikesfedin.com (blog). https://aklinizikesfedin.com/ask-ve-mutluluk-hormonu-oksitosin/. Yiğit, Gül. Derd-i Aşk. İstanbul: Doğan Kitabevi, 2017. Mehmet Kaan ÖRNEK YARIŞ Yaşadığımız toplum en son ne zaman durup bir nefes aldı? Durmak nedir bilmeyen yeni olaylar, yeni haberler. Sürekli yeni bir eğilim, yeni bir fenomen, yeni bir kahraman, televizyonlarda yeni bir savaş. Eğim ne taraftaysa oraya giden bizler ve zevklerimiz. Popüler neyse ona duyulan hayranlık ve popülerin de değişmesi. Her “yeni” bir öncesini siliyor. Sürekli görülen bütün bu yenilikler nerdeyse her toplumun ayak uydurması gereken ( ne kadar bu da bir türlü değişmek olsa da) olgular artık. Sürekli yeni bilgilerin, yeni haberlerin, yeni başarı ya da buluşların akması fakat hiçbirinin tutunamaması gibi. Bir insanın “evrensel kullan-at” ilkelerini benimseyip canlı ve cansız her şeyi tüketmesidir işte “akışkan bir hayat”. Etrafımızda akmayan ve sabit olup da unutulup gitmeyen ne var? Bu yaratıcı toplum ve hayat şekli, yaratıcılığını sürekli bir öncekini yıkarak kullanıyor. Bizler önceyi bırakıp daha yeni olana koşarken öncekinin ne olduğunu bile unutuyoruz. İşte, bu akışkanlığın devamlılığını sağlayan şey de bu unutulma korkusu oluyor. Sonu olmayan bir pistte koşu yarışı yaparken hayal edin kendinizi. Koşmaya o kadar alışmışsınız ki siz ve etrafınızdakiler sorgulamıyorsunuz bile niye koştuğunuzu. Koşarken yanınızda kalan şeyleri göz ucuyla bakıp devam ediyorsunuz. Koşmayı bırakan ya da yavaşlayan bir birey ya da bir fikir toplumdan unutulup gidiyor. Kararlı veya değişmeyen bir şey bu topluma göre yok olacak demek oluyor. Siz de koşmaya devam ediyorsunuz diğerleri gibi. Böyle bir toplumda, rutin kelimesi anlamını kaybediyor mesela. Rutin denilen şeyin düzenli bir şekilde değişmesi gerekiyor. Her sabah kahve içen insan, o sıradaki genel eğilim hangi kahvede ise o kahveden içmesi gerekiyor. Geçmiş değerini kaybediyor aynı şekilde. Hepimiz yeniye odaklanmış olduğumuz için dünkü olay unutulup gidiyor daha yenisi gelmeden. Tabii ders çıkaran da olmuyor geçmişten. Daha kolay kandırılıyoruz. Her hangi bir politikacının dün konuştuğuyla bugün konuştuğu birbirini tutmuyor. Bilin bakalım kimin uğrunda? Dünün kahramanı bugün terörist ilan ediliyor. Kafasını geçmişe çevirip tamamını düşünen yok. Zaten ne gereği var(!). Böylesine herkesin koştuğu bir yarışta insan ilişkileri de tabii ki soyutlaşıyor. Etraf nefes kesici bir hızla akarken bizler sadece yüzeysel ilişkiler kurabiliyoruz. O an karşımızda bulunan insanın hayatı, yaşadıkları ya da daha önce deneyimlediği şeyler umrumuzda olmuyor pek. Sadece okuldaki ve etrafımdaki insanlarla gerçekleştirdiğim diyalogları göz önünde bulundurunca bile bu gerçek ortaya çıkıyor. Sanki sadece yazılı olmayan bir konuşma zorunluluğu nedeni ile konuşuyoruz ve o konuşma asla hatırlanmamak üzere uçup gidiyor. Ne bir samimiyet ne bir dostluk kuruluyor. Komiktir ki bu etrafı ve toplumu tarafından unutulma korkusuyla koşan bizler, aynı zamanda bu “yarışa” tutunma endişesiyle etrafımızdaki ve toplumumuzdaki insanlara dahi bakmıyoruz. Bunların hepsinin asıl nedeni ise kendimizde duyduğumuz hoşnutsuzluk diyor bu kitap Akışkan Hayat. Bütün bu açgözlülük, bireyin kendini tatmin etmeyen sıradan hayatına nispeten daha ulaşılabilir bir hedef bulması galiba. Zamanı, bilgiyi hatta ilişkileri bile sömürerek sadece yeni ne varsa onu düşünmek daha kolay geliyor. İşte bu kitap insanlığın bu acınası hali yüzüme vurdu. Etrafımdaki bu farkında olarak ya da olmayarak “akan” insanların acizlikleri biraz anlam kazandı. Yüzeysellik, doymazlık ve her şeyin bir çırpıda tüketilip yok olmasından daha acınası olan da bu farkındalığa rağmen toplumun bu düzenine karşı çıkacak cesarete yukarıda da bahsettiğim ortak korkudan dolayı sahip olamamam. Kaynakça Bauman, Zygmunt. Akışkan Hayat. Çev. Akın Emre Pilgir. İstanbul: Ayrıntı Yayınları,2018 ALGI ve GERÇEKLİK Dünyaya baktığımızda neler görüyoruz; Gördüğümüz rengarenk çiçekler, reklam tabelaları, vitrinler, arabalar hepimiz için aynı renk mi? Deniz ve gökyüzü herkes için aynı mavi mi? Ağaçlar yemyeşil, güneş sarı veya turuncu mu? Bir rengin kaç tonu var? Restoranda çalan klasik müzik herkesin dikkatini çekiyor, ruhunu dinlendiriyor mu yoksa anlamsız sesler olduğunu düşünenler de var mı? Bir dilim çilekli pasta iştah açıcı ve baştan çıkarıcı mı? Usulca esen serin sonbahar rüzgarını her ten hissediyor mu? Hepimiz aynı şeylerden aynı tatları mı alıyoruz? Tüm bu soruların cevabı hayır olmalı... Doğuştan gelen genetik özelliklerimizle duygularımız, gördüklerimiz, hissettiklerimiz ve öğrendiklerimizle şekillenen zihinsel yapımız, dış dünyadan duygularımız aracılığıyla topladığı bilgileri sanki bir çeşit filtreden geçirerek beynimize ulaştırıyor. İşte bu yüzden bir kazağın aslında ne renk olduğunu, havanın sıcak mı soğuk mu,elmanın ekşi mi tatlı mı olduğunu tartışırız. Farklı beğeni, tercih ve ilgi alanları geliştirmekle birlikte fiziksel dünya dışında duygu, düşünce ve inançlarımız, hayat felsefemiz de bu karmaşık değerlendirme sürecinin bir benzeriyle oluşur. Belki de bu yüzden konuşarak bile anlaşamayışımız ... Bu örnekleri bir liste halinde uzatmak mümkün ancak asıl yazmak istediğim konu başka olduğu için bu listeyi burada bitirmek istiyorum. Uyandığımız andan itibaren ses, koku, ışık gibi uyaranların hücumuna uğrarız. Dış dünyadan gelen bilgi, elektrokimyasal sinyallere dönüştürülerek beynimizde ilgili bölgelere iletilir.Beş duyumuz bir radar gibi etrafta olan biteni bize aktarmaya başlar. Üstelik bunun için hiçbir çaba da sarfetmeyiz. İşte dünyanın gerçekliğinin içindeyiz. Peki ama bu gerçeklik dış dünyaya mı ait yoksa beynimizin bir yorumundan mı ibaret? Duyularımızla topladığımız bilgiler bilincimizle birlikte bize konforlu bir gerçeklik yaşatmak için mi uğraşıyor? Üzerinde tartışılmakla birlikte hücre sayısının yüz milyar civarında olduğu kabul edilen beynimiz, nöron denilen bu hücreler arasındaki trilyonlarca bağlantıyla bence gerçek ve hayal, varlık ve yokluk arasında bir köprü gibi çalışıyor. Geçmişte felsefenin, günümüzde sinirbiliminin ilgi alanı olan bu konu son yıllarda Hollywood’un popüler teması haline de geldi. Platon’un ‘idealar dünyası’ ve ‘metalar dünyası’ndan, Einstein’ın “Gerçeklik pek kalıcı olsa da sadece yanılsamadır.”sözüne kadar sayısını bilemeyeceğimiz filozof ve bilim adamı gerçeğin peşine düşmüştür. Bence henüz bu sorunun cevabı bulunamadı.Benim ise bu konuya felsefeyle başlayan ilgim bilim ile devam ediyor. Oldukça merak uyandırıcı, kışkırtıcı bu yeni bilim dalı Sinir Bilimi (Neuroscience) ilgimi çektiği için bu konuda bulduğum makale ve kitapları fırsat buldukça okumaya çalışıyorum. Okudukça sorularımın cevap bulacağını umarken daha da çok soruyla karşılaşmak beni şaşırtıyor. Hayatın çılgın koşuşturmacası içinde felsefeye, bilime, düşünmeye zaman ayırmak gerçekten çok zor ama insanı diğer canlılardan ayıran birçok özellikten en önemlileri düşünmek, hayal etmek ve icat etmek ise buna vakit ayırmalıyız. Her canlı gibi doğar, büyür, yer, içer , uyuruz. Bir yandan zamanı, bir yandan dünyanın kaynaklarını tüketiriz. Evrenin yaşı ile kıyaslandığında bir saniyeden bile kısa, sembolik bir ana denk gelen ömürlerimize bir anlam katmak için kimilerimiz bitmek tükenmek bilmeyen bir arayış içine gireriz. Algı nedir? Nasıl oluşur? Seçimlerimizi nasıl, neye göre yaparız? Özgür irade var mıdır? Tüm bu ve benzeri soruların cevabı, laboratuvar ortamında elimizde tutabileceğimiz 1.2-1.5 kilogram ağırlığındaki; gri, jöle kıvamındaki kıvrımlı organımız olan beynimizde saklı. Beynin yapısı, bölgeleri, nöronların iş birliği ve bağlantıları çeşitli tekniklerle gözlemlenebilir ve üzerinde çalışılabilir olsa da fiziksel varlığından çok daha ötede inanç, düşünce, değer ve hayaller üretmektedir. Henüz yolun çok başında olsam da şimdiye kadar öğrendiklerimden çıkardıklarım şunlar; henüz tam olarak nasıl olduğu anlaşılamayan süreçlerle oluşan bilincimiz her yeni bilgiyle açılıyor , bazen duyularımız bizi kandırsa da algımız şekilleniyor ve zaman zaman seçiçi olabiliyor , beynimiz her gün yeni bağlantılarla yeni bir gerçeklik üretiyor ve yaşadığımız her an değişmeye devam ediyoruz.İnsanın psikoljik bir varlık olduğu fikri yerini sanırım nörolojik bir varlık olduğu fikrine bırakıyor.Aklımdaki sorular cevap bulmaktan çok yenilerini üretiyor... Nazlım Kutsi Alp AKBIYIK 02.02.2016 21402004 BİNBAŞI TOM’UN VEDASI Yer yüzeyinden kilometrelerce yukarıda, Uluslararası Uzay İstasyonu’nun soğuk ve ürkütücü kabinlerinde astronot ekibi çekime hazırdı, kamera kayıtta ve işte şarkı başladı. Ekibin başındaki astronot gitar çalıp şarkıyı söylüyor ve kamera da istasyonun farklı yerlerinden astronotla birlikte o ıssız boşluğu çekiyordu. Şarkı anlamlı, manzara olağanüstüydü… Şu ana kadar hangi insanın yaptığı bir şarkı uzayda çalınıp söylenmiştir? Elbette sıradan bir şarkı değil; uzay denen o garip boşluğu ve bir insanın onun içinde kayboluşunu anlatan, hatta bunu insanlığın uzaya ilk yolculukları sırasında besteleyen bir adamın şarkısı olabilir bu. Ya uzayda, masmavi gözüken Dünya senin karşında öylece dönerken bunu dinlemek? Gözünüzün önüne getirmeyi deneyin: Tüm savaşların, aşkların, buluşların, maceraların, göçlerin, hüzünlerin, sevinçlerin ve adaletsizliklerin yaşandığı o kocaman sandığınız dünyaya “tepeden bakmak”. Ve etrafını saran koskoca bir boşluk; ıssız, uçsuz bucaksız bir uzay… Kendi dünyamızda kendimizi ve etraftakileri koskocaman sanırken yukarıda düştüğümüz koca bir boşluk, hissettiğimiz o küçüklük duygusu ve önemsizlik. Yaptığımız saçma şeylerin önemsizliği… Kendi adıma bu duyguyu gerçekten çok hissettim, peki, bunun için yukarıda bahsettiğim astronot ekibinden biri mi olmam gerekiyordu? Hayır, bunu hissetmem için David Bowie’nin parçasını dinlemem yeterliydi. İşte, o parça uzaya gitmeyi hak ediyordu. Uzaydan Dünya’ya inip geçtiğimiz aya gelelim. Tarihte çok nadir olan bir şey yaşanıyordu. Bir efsane, gezegeni efsane bir sanat eseriyle, öleceğini bilerek yarattığı bir şarkıyla terk ediyordu. En son Freddie Mercury bunu “Gösteri devam etmeli!” diyerek yapmıştı. Şimdi ise David Bowie’ye tanık oluyorduk. İşte bunu hissetmek, uzaydaki o duyguyu hissetmekten çok daha zor. Her şeyden önce ölümlerin en kaygı vereni, nasıl ve ne zaman öleceğini aşağı yukarı bilmek olsa gerek. Sadece bu bile insan psikolojisini darmadağın etmeye yetebilir. Bunu belki genç olduğum ve yaşayacak çok şeyim olduğuna inandığım için söylüyorum ve benim de yediden yetmişe herkeste olduğu gibi yaşama sıkıca tutunma içgüdülerim var. Ama içgüdülerin yanında bir de eksiklik duygusu, yaptıklarından henüz tatmin olamama var. İster ölüm döşeğinde olsun ister gençlik çağında, birçok insan gezegende iz bırakmak ister. Hatta kimisi o izler sınırları aşsın, – uzaya bile çıkabilir – insanlar o izleri görüp takip etsin ister. Kimi amacına gerçekten ulaşıp tatmin olsa da onların birçoğu ya farkında olmadan ya da olarak bu dünyadan kalıcı izler bırakmadan ayrılır. Bırakanlara da zaten “büyük insandı”,”efsaneydi” gibi sıfatlar yakıştırıp uğurluyoruz. Peki, buradaki amaç ne? Herkesin ölmeden önce ünlü olması mı? Hayır, aslına bakarsanız başkalarını o kadar da önemsemeye gerek yok. İnsanın en azından kendi çevresinde bir fark yaratmalı ve kendi istediği izi bırakabilmeli, sadece takip etmesini istediği kişiler etmeli. İster milyonlar, isterse sadece iki kızı bir oğlu. Gelelim David Bowie’ye. Meslektaşları ve ailesi dâhil herkes onun gayet mutlu bir şekilde aramızdan ayrıldığını söylüyordu. Bunu nasıl başarmıştı? Çünkü o zaten tatmin olmuştu bıraktığı izden. Yaşadığı hayatın süresiyle alakasızdı olay, o doğrudan “Ben yaşadım!” diyebilmişti. Yoksa böyle Lazarus’la veda edebilmesi kolay olmazdı sanırım, daha önce hiçbir şeyi tam başarmasaydı. İnsanlar ona Lazarus’la birlikte efsane demedi, efsanenin kendisi Lazarus’u yaparak baş döndüren hayatında son boşlukları doldurdu. Lazarus bir efsanenin sadece son notalarıydı. Ölüme giden yoldaki en kötü psikolojilerden birini yaşayan insan, o psikolojiden tamamen arınmış şekilde son defa sahne kostümlerini kuşanıp şarkısını söylemişti. Ziggy’nin, Binbaşı Tom’un, kısaca Bowie şarkılarındaki tüm karakterlerin uzay gemisini terk etme ve o garip, sonsuz boşluğa açılma zamanı gelmişti artık. David Bowie ölmeden iki gün önce yayınlanan albümü: Blackstar Kaynakça http://www.davidbowie.com/ (Resmi internet sitesi) Uzay istasyonunda yeniden çalınan parçası: https://www.youtube.com/watch?v=KaOC9danxNo Vefatından önceki son parçası Lazarus: https://www.youtube.com/watch?v=y-JqH1M4Ya8 Dilara Sönmez GERÇEK BENLİKLER İnsanın derinlere inen bilinçaltında, zihninin açığa çıkmamış köşelerinde ne gibi sürprizlerle karşılaşacağımız cevabı kan dondurucu olabilecek bir soru, değil mi? Çünkü nedense o sürprizlerin kötü sürprizler olduğu geliyor ilk önce aklımıza. Evrimleşmeden önce herhangi bir hayvandan farkı olmayan, sadece dürtülerinin yönlendirmesi ile hareket eden o vahşi insandan küçük bir parçanın hâlâ içimizde gizlendiği, bastırılmış da olsa var olduğu gerçeğini zaman zaman hatırlıyoruz, hatırlatılıyoruz. Harry Hook’un beyaz perdeye uyarladığı Sineklerin Tanrısı adlı yapıtta doğamızın gerçekleri gözler önüne serilmiş. Toplumsallığa tam olarak evrilmemiş küçük çocukların ne kadar kolay ilkelleşebileceği; o içimizde gizlenmiş, korkulan alternatifimize nasıl dönüşebileceğimiz ıssız bir adaya düşen bir grup çocuk üzerinden anlatılmış. Henüz masum olduğuna inandığımız, kötülüğün ne olduğunu bile bilmediğini düşündüğümüz saf bir çocuğun âdeta bir canavara dönüşmesi Jack, Ralph ve Domuzcuk’la birlikte benim de bir parça masumluğumu yitirmeme sebep oldu. Çünkü hiçbir zaman, çocukken bile, masum olmadığımız ihtimali, kötülüğün öğrenilemeyeceği, zaten ne olduğunu bildiğimiz hatta kötülüğün ta kendisi olduğumuz düşüncesi kalıcı bir yer edindi aklımda. İnsanlık bireysellikten sosyalliğe adım atarken bencilliğinin törpülenmesi, içgüdülerinin bastırılması gerekti. Bir arada huzur içinde yaşanabilmesi için egomuz, süperegomuz gelişti. Peki neden? Başkalarını umursadığımız için mi, hâlâ kendi çıkarlarımızı gözettiğimiz için mi? Hangi otorite dürtülerimizi bu denli baskılayabiliyor? Bu soruları düşünürken her neyse ya da her kimse, o otorite olmadan, başkalarına ne olduğunu önemsemediğim noktada yani gerçek benliğim tam anlamıyla özgür olduğu zaman kendimi tanıyıp tanıyamayacağımı sorgulamaya başladım. Yasaklar, sınırlar, etik ve ahlak öğretileriyle yoğrulmuş hâlimin insanlıktan çıkması zor olur Dilara Sönmez muydu? Jack’in yüzünü boyayıp eline bir mızrak alarak vahşi bir hayvana dönüşmesinden daha zor olmayabilirdi belki de. Kötülük benim için kişisel açlıklarını doyurmaktan başka bir amacı olmamak, sadece ve sadece haz almaya yönelik eylemlerde bulunmak ve bence hepimiz kötü doğuyoruz. İçinde bulunduğumuz koşullar asıl benliğimizi saklamaya zorluyor bizi. Eğitimimiz ve toplumsal kurallar erdemli, dürüst, merhametli olmamızı öğütlüyor. Cezalar verilerek, sınırlar çizilerek içimizdeki karanlık odaların kapıları tek tek kapatılıyor. Doğamızı unutarak, insanlığın gerçeği olan vahşeti inkâr ederek yaşamaya devam ediyoruz. Kurduğumuz hassas düzene zarar gelmemesi adına, bunu başaramayanları toplumdan soyutluyoruz. Çünkü herkesin barındırdığı kötülüğün serbest kalması hâlinde dünyayı cehenneme çevireceğimizi biliyoruz. Bilmek istemediğimiz şey ise, uygun koşullar altında hepimizin kendi cehennemini yaratabileceği. Kendimi “iyi” bir insan olarak gördüğüm için, insanların içgüdülerini nasıl temizleyip, giydirip uygarlaştırdığı konusunda kendimden yola çıkabilirim belki de. Doğduğumda, iyi bir insan olma şansı tanındı bana. Toplumsal hayata uygun olmayan özelliklerim köreltildi, ara verilmeden eğitildim. Hayattan sadece haz almamı, fiziksel ve ruhsal açlıklarımı ne pahasına olursa olsun doyurmamı söyleyen iç sesim kısmen de olsa susturuldu. Hatta öyle bir boyuta gelmişim ki, insanlar tarafından takdir edilmek uğruna hiçbir şeyden haz almamam gerektiğine inanmışım. Tüm dürtülerime karşı gelerek, kendimi disipline sokarak yaşamaya alışmışım. İlkel benliğimin üstüne modern katmanlar çekip o katmanlar arasında kaybolmuş gibiyim. Dünyanın her yerinde, canlılık başladığından beri kötülük ve kötülüğün bastırılması sonucu geriye kalan iyilik bir arada bulundu. Seçim şansımız olması belki de bugüne kadar insan ırkının soyunun tükenmemesinin sebebi. Zaten insanlığın kötülük kadar iyiliği de Dilara Sönmez benimseyebileceğine inanamazsak elimizde umuda dair hiçbir şeyimiz kalmaz. Bazen pembe gözlüklerimizi çıkarırsak nefesimizi sıklaştıracak, içimize işleyecek kadar çok vahşiliğe şahitlik edebiliriz. Bu yüzden bence o gözlükleri hiç çıkarmayıp herkesin içinde bir yerlerde saf iyilikten damlalar olduğuna inanabilmek gerekiyor. Çünkü hayat, gerçeklerine katlanamayacağımız kadar acımasız. Zamanın Götürdüğü ZAMAN, insanın düşmanıdır derler çünkü durdurulamayan, yavaşlatılamayan, ertelenemeyen tek şey zamandır. Bu denli hızlı akıp giden hayatımız karşısında geçmişe dayalı hiçbir anımız olduğu gibi kalmaz, kalamaz. Hele ki sevdiklerimiz ve aramızdan ayrılanlarla ilgili olanlar… “Bir Son Duygusu” romanındaki Tony gibi ben de anılarımı tazelemeye, yaşananları olduğu gibi hatırlamaya çalışıyorum, ancak yalnızca tek bir kişi için geçerli olanları. O hayatını kaybetmedi, ancak sanki bu dünyadan varlığını tamamen silermişçesine çıktı hayatımdan. Ona dair onlarca anım var hatırlamak isteyip de zihnimde canlandıramadığım. Tıpkı Tony gibi bir ölünün arkasından kırıntıları takip ediyorum sanki. İkimizin farklı şehirlerde yaşıyor olması asıl sorundu bizim için, aramızdaki tek engel buydu ve yine mesafeydi sonumuzun bu denli şiddetli olmasının sebebi. Hayatımdan birden çıkıp gitmesine alışamadığım, o zamanlarda alışmak istemediğim birisiydi. Şimdi ise nerede, ne yapıyor, kiminle yatıp kalkıyor bilmiyorum, hem de en yakın arkadaşlarımdan birinin kuzeni olmasına rağmen. Her sabah ilk onun sesini, her gece de en son onun “Seni seviyorum” deyişini duymadan geçen 2 yılın sonundayım şimdi. Bütün kalp kırıklıklarına, geri alınamayacak kadar ağır sözlere ve diğer her şeye rağmen tek bir şeyden eminim; dön dese her şeyi bırakıp ona dönmeye razı olurum, çünkü kimse beni onun gibi sevmedi ve kimse bana onun hissettirdiği şeyleri hissettiremedi. Ancak o artık hayatımda değil. Artık bir ölüden farksız benim için çünkü ne bir haberini alıyor, ne sesini duyuyor ne de bir yerlerde resimlerine rastlayabiliyorum. Dedim ya, en yakın arkadaşlarımdan birinin kuzeni ve ben buna rağmen onun hakkında tek bir şey bilmiyorum. İşte en büyük üzüntüyü de bu veriyor zaten. Herkesin hayatında böyle biri olmuştur eminim ki; gidişine bir türlü alışamadığı. Bu kişi ister eski sevgili olsun, ister toprağa verdiği bir yakını. Benim için geçerli olan durumun ne olduğunu az çok anlamışsınızdır. Aradan geçen bu denli zaman içinde ondan geriye çok az anımın kaldığını farkedemeden edemedim. Ne bir mesaj, ne bir hediye, ne bir ziyaret... Ama en çok koyan ne oldu biliyor musunuz? Sesini unutmak. Asla unutamam, aklımdan çıkaramam dediğim sesinden bana en ufak bir hatıra kalmadı. İlişkimiz öyle yıllara dayanan bir uzunlukta değildi ama paylaştığımız şeyler hatırlanmaya, anılmaya değerdi. Kimseye söyleyemediklerimi ona söyledim, kimseye açamadığım kalbimi ona açtım ben. O yüzden gidişinin beni ne kadar derinden yaraladığını anlatmaya kelimeler yetmez. Ayrıldıktan hemen sonra “Oh be dünya varmış” denildi elbette, âdettendir. Kısa bir süre sonra pişman olundu, yine bir âdet. Ancak aradaki mesafe ve neredeyse sıfır olan karşılıklı görüşebilme yüzdesi yüzünden pişmanlık hiçbir işe yaramadı, işte size klişe olmayan bir şey. Ne kadar pişman olduğumu söyleyemeyişim ve onun ellerimden kayıp gitmesine izin verişim benim nasıl bir ahmak olduğumu gösteriyor tabii ki. Onun şu an benim için bir ölüden farksız olmasının sebebi benim pişman olduğumu kabul edemeyecek kadar salak, hatıraların unutulmasına izin verecek kadar da kör olmammış meğer. Hayatım boyunca böyle bir duruma düşmeyeceğimi düşünmüştüm; birinin arkasından çaresizce kırıntıları toplamayacağımı. Tony gibi bir belirsizliğe düşmeyeceğimi, sevdiklerimin her zaman hayatımda kalacağını veya elimi uzattığımda onlara ulaşabileceğimi sanırdım. Ancak gerçek hayat öyle değilmiş, eski sevgililer her zaman içinizde koca bir boşluk yaratırmış ve o boşluk ancak onların sebep olduğu, hatıralarda gizli kalmış, üstü tozlanmış küçük mutluluklarla dolabilirmiş. Anılar unutulur, yerlerini yeni insanlara bırakırlarmış ve her şeyin çözümü yine, yeniden ZAMANMIŞ. Kaynakça Türkeş, Ömer. “Bir Son Duygusu Beyaz Perde Yolunda.” Radikal Kitap. 16 Eylül 2015. Web. 21 Ekim 2015. Siz Hangi Durakta İneceksiniz? Çoğu insan bu yoluculuğa çıkmak için her şeyi yapar. Ne yazıktır ki sadece şans yanınızda ise hayallerinizin yolculuğuna çıkabilirsiniz. Yüklü bir miktar para ya da sahip olduğunuz güç fayda etmez, kandıramaz bu eşsiz yolculuğu. Bahsettiğim şey aşk yolculuğudur. Her yolculuğun olduğu gibi aşkın da durakları vardır. Kimi yolcu ilk durakta inecek kadar sabırsız, kimi ise son durağı bekleyecek kadar temkinlidir. Peki, siz hangi durakta ineceksiniz? Acelecilik ettim, farkındayım. Bu soruyu sormadan önce durakları tanıtmalıyım. İlk olarak hayal durağındayız. Aşkın en güzel hali bence hayallerde olanıdır. Maalesef ki hiçbir aşk sonsuz bir deniz gibi olan zihnimizdeki kadar mükemmel, ulaşılamaz ve çekici olmuyor. Beklentilerimiz gerçekte olandan oldukça farklı. Belki de bu yüzden bu kadar mutsuz ve umutsuz insan var çevremizde… Yine de hayal kurmaktan vazgeçemiyoruz. Ana karakter Mahir’in de söylediği gibi “Her birimiz büyük hayalleri vardı, dalardık, geleceği düşlerdik. Birimizin hayali üzerine geniş tasarılar oluşurdu aniden, herkes o hayalin içinde kendine uygun bir yer bulurdu.” (77) Diğer duraklara geçmenin tam da sırası! Yoksa yolculuk bizsiz devam edecek. Şimdiki durak ise acı durağıdır. Acı çekmeden aşk olmaz. Acı ile aşk birbirini tamamlar. Nasıl gökyüzü bulutsuz, deniz balıksız olmaz ise; daha doğrusu olamaz ise aşk da acısız hep eksik kalır. Bir zorunluluk gibidir acı. Ne kadar mutlu olursak olalım bir o kadar da üzülürüz. En çok canımızı yakanlar ise yine en yakınlarımızdır maalesef. Mahir’in en yakın arkadaşı Zafer bu duruma örnek olmaya yetecek kadar çok şey yaşamıştır. Dünyaları değişmeyeceği o çok sevdiği Filiz’i canını yakarken hiç tereddüt etmemişti bile. Her şeye rağmen bu durak benim aklıma yatmıyor. Bana kalırsa insanların zaman geçtikçe azalan aşkı kabullenememelerinden doğuyor bu acı. Mutsuzluklar acının görkemli kanatları altında kendilerine yer bulurken bu acıya sebep olanlara da ağır geliyor suçlu olduklarını bilmek her zaman olduğu gibi ve böylece aşkı suçlayarak vicdanlarını rahatlatmaya çalışıyorlar. Sona yaklaşmaya başladık. Vazgeçme durağına geldik bile. Vazgeçmek birçok anlama gelebilir benim kastettiğim ise kendinden vazgeçmektir. Yolcuların en çok indiği duraktır burası. Sebep apaçık ortadadır. Kolay bir şey değil kendi isteklerinden, zevklerinden ödün vermek bir yolculuk uğruna. Dayanamayıp terk ediyorlar aşk yolculuğunu. Bu fedakarlığı yapabilen ise kazanıyor. Yolculuğun kaderini belirleyen yer burası yani en önemli durak. Kalbinizde kuşların cıvıltısını duymanızı sağlayan kişi için istemediğiniz şeyler yapmak zorunda olmanız, sevmediğiniz bir yemeği yemeniz ya da hayallerinizden vazgeçmeniz ne kadar zor olabilir ki? Cevap size kalmış. Yine Mahir imdadımıza koşup bize durumu en güzel anlatan örneği veriyor. “Filiz opera bileti almış, bizi zorla operaya götürecek.” (11) Son durağa geldik. Böyle başkasından dinlerken çok kolay gibi gözüküyor değil mi? Yaşayıp görmek gerek yolculuğu gerçekten anlayabilmek için. Daha fazla meraklandırmadan keşfetmeye geçelim son durağımız olan güven durağını. Aşkın temelinde güven yatar. Yoksa insan gözleri kapalı aşık olduğu insan ile kurdukları hayatın kollarına nasıl atabilir kendisini? Ne olursa olsun o kişinin her zaman arkasında olduğunu bilmek insana zorluklara dayanma gücünü verir. Onu hayatın rüzgarları ile savrulan bir yaprak olmaktan kurtarır. Başka bir deyişle artık sahibine kavuşmuştur gönül kuşu. Sonradan uyarmadın demeyin. Bu durakta her zamankinden daha dikkatli olmamız gerekir. Güven kazanılması çok zor ama kaybedilmesi de bir o kadar kolay olan bir şey. Bizler ve yaşamlarımız üzerinde büyük etkisi olan aşkı kendi hayat penceremden gördüklerim kadarı ile sizlere aktarmaya çalıştım. Ne kadar başarabildim bilemiyorum. Bu arada hangi durakta ineceğiniz artık size kalmış. Her ne olursa olsun durağınızın sonunun mutluluk ve huzura çıkması dileğiyle… Ceren Uysal KAYNAKÇA Ergin Serhan. Bize Kalsa Böyle Geçerdi Akşamlar. İstanbul: İletişim Yayınları, 2015. Anadolu'nun Güneşi Sönmeye Yüz TutmuşSon sözünü söylememiş ama kapağı mühürlenmiş bir güncedir o. Çocukluğumdan, ağabeyimin, babamın ve dedelerimin ömürlerinden kalan anılarımın bir güncesi; hattı zatında, çocukluğumun ta kendisiydi... Büyüklerime sorarsanız kahve eskisi masalarda yiyip büyüyebilsinler diye önlerine serilmiş fındık, kuru üzüm taneleri... Bana sorarsanız; aşı için kollarımı sıyırıp,sıramı beklediğim günlerdi cumhuriyet. Büyüklerime sorarsanız; Yerli Malı haftasıydı. Ben o günlere yetişemedim okuduklarımdan ve dinlediklerimden biliyorum ki; ilerici, idealist, gür bıyıklı gürbüz öğretmenlerdi cumhuriyet. Din ve vicdan özgürlüğüydü. Törenlere ve temsillere katılmak için yarışmak, bayrak ve flama taşımak için kapışmaktı. İkimiz de büyüyemedik. Ben 2000'lerin çocuğu olarak, 'cumhuriyetin saatini bozanların' devrine yetiştim. Bayramlarımızdan bazılarını ulusal saymadılar1. 19 Mayıs Gençlik ve Spor Bayramı resmi bayrammış; ulusal bayram değilmiş. Cumhuriyet, üçüncü dünyanın orta yerinde ,fakir ve geri kalmış ülkeler bataklığında bir güldü. Mevsimleri ve denizleriyle cennet vatandı. Sahillerini görmek kendi yurttaşlarının çoğuna nasip olmamış bir cennet işte... Üreten, çalışan sınıfları özlük haklarını ararken canlarından oldular. Eksikti, hataları olmuştu; ülke zenginliğini hiç eşit paylaştırmadı mesela. Evlatlarını yedi; Che gibi ölmek için menzile koşan evlatlarını. Öyle verimli, gelecek vadeden bir tarlaydı ki; namuslusu kadar namus yoksunları da yeşerdi üstünde. Nadasa bile kalmadan otlarını bitiren bir tarla. Büyük hesaplaşmaların, kavgaların sonucunda kurulmuş ama güçlenememiş demokrasimiz; yıllar içinde 'demokrasinin kendisini yok etme özgürlüğünü' de içeren gerici bir dünya görüşünün; örgütlü cehaletin oyuncağı oldu.2 Kuruluş yıllarındaki şeyhler, 'zamanlarının harikası alimler'(!) yerlerini hoca efendilere, cübbelilere bıraktı ama yara bere içindeki cumhuriyet, deizm gibi yüksek fikri mertebelere ulaşmış Yaşar Nuri Öztürk3 ya da tam bir aydınlanmacı olan Bahriye Üçok gibi isimleri de var etti. Bugünden geçmişe bakınca, tarihsel ilerleyişi anlatmak kolay geliyor insana. Kaynak taraması yapmak, basın arşivlerine dalmak ya da almanakları okumak etraflıca bilgi sahibi olmanızı sağlayabilir ama olup biteni kavradıkça kalp sağlığınızı koruyabilir misiniz? O şüpheli işte. Tarihimizdeki tek ilericilik kalkışması olan genç cumhuriyetin şüphesiz sayısız icraatı var.Bunları anlatmak siyaset tarihçelerinin işi ancak benim ilgimi en çok çeken sosyal hayata,eğitime,bilime ve sanata yönelik olan çalışmalar. Din olgusunun yatak odasına kadar girdiği bir toplumu laiklik ve batı merkezli aydınlanmacı düşünce ile tanıştırmak ve bireyi ümmetin parçası olmaktan kurtarıp,kulluktan özgür yurttaşlığa davet etmek ve hatta bunu ona hediye etmek... Bir avuç seçkinin elinde olan eğitim hakkının ve olanaklarının, Tevhid-i Tedrisat kanunu ile büyük halk yığınlarına sunulması önemli bir atılımdı.Günümüzde değerli bilinmeyen,görmezlikten gelinen bir atılım. Kimilerine göre daha da ötesi; sanki ulusal bir eğitimden söz edilebilirmiş gibi söylenip, eğitime darbe vurduğunu iddia edenler var. Aynı yaklaşım şimdi yeniden Osmanlı diyor ama anlamadıkları nokta şu; yeni dünyayı, çağı kavrayabilseydi ve ona uyum sağlayabilseydi Osmanlı yıkılmazdı zaten. Yeni rejimin tarihsel bir zorunluluk olduğunu reddetmek bana artık yer çekimi yasasını sorgulamaya kalkışmak gibi görünüyor. Gerçekliği anlamaktan ve onunla barışık olmaktan kaçınan koca bir ulus. Hayat bize her an tersini 1 İnce Özdemir, Cehaletin Rönesans'ı, 2013:67 2 İnce Özdemir, Cehaletin Rönesans'ı, 2013:129 3 İnce Özdemir, Cehaletin Rönesans'ı, 2013:180 deneyimletir; doğruları araştırıp bulmak ve onlara inanmak yerine,dogmaların doğruluğuna kanaat getirmenin saçma olduğunu gösterir. Benim yetiştiğim devir; Türkiye'yi mutlaka Arap dünyasına bir model yapma derdinde olan4 ve tarihte ilk kez açık bir mezhepçilikle ülke yönetmeye çalışanların devridir. 'Kendi ceplerinden değil de başkalarının ceplerinden harcamayı şiar edinenler, bu gerçeği hiçbir zaman anlamamışlardır.Çokbilmişçesine ''Ah şu kökten laikçiler!'' derler.Onlara göre, cumhuriyetin laik düzen kurma çabaları, dindarlara karşı yürütülen bir zulüm politikasıdır.'5 Seksen yıl sonra nasibime düşen, kız ver erkek öğrencilerin yan yana oturup oturamayacağını tartışan ve toplumca duygusal olgunluğa, yurttaşlık bilincine ulaşamamış bir ülke oldu. Hasta adamdan,bir harika-i hikmet olarak doğmuş, cılız, çocukluk hastalıklarına direnmiş bir çocuk değil miydi cumhuriyet ? Son sözüm sorulacak olursa, açık bir yüreklilikle söyleyebilirim ki her şeyiyle güzeldi cumhuriyet. Yüzlerce yıl ezilip, tahakkümün, zorun en çıplak halini görmüş bu halk onu bağrına basmalı, ileri taşımalıydı . İzin verilse neler neler yapacaktık ama ikimiz de büyüyemedik. İşte o ve ben büyümemiş, bir türlü sıhhat bulamamış çocuklardık böyle. 'Yurtdışına gitsek kurtulurduk belki.'6 4 İnce Özdemir, Cehaletin Rönesans'ı, 2013:260 5 İnce Özdemir, Cehaletin Rönesans'ı, 2013:179-180 6 Uğur Mumcu'nun, Sesleniş adlı eserinden. “Olağanüstü” Bir Kitap Stefan Zweig’in “Olağanüstü Bir Gece” isimli kısa romanını okuduğumda ana karakteri kendime çok benzettim ve bu durum beni kendimi sorgulamaya itti. Romanda anlatılan karakteri kendime çok yakın bulmam sebebiyle yazar adeta kendime itiraf edemediğim gerçekleri, anlatıcı karakteri kullanarak yüzüme vurdu. Kabullenemediğim kibrimi ve beni güçlü kıldığını düşündüğüm hissizliğimi beni benden daha iyi tanıyormuşçasına bana gösteren Zweig ’in bu kitabı bana bir kez daha “kendimi ne kadar iyi tanıyorum?” ya da “hayatım boyunca kendimi gerçekten tanıyabilecek miyim?” gibi sorular sordurttu. Kendimi Yusuf Atılgan’ın “Aylak Adam” adlı romanındaki C karakteri gibi umursamaz ve çevresine ilgisiz bir kişi gibi görmem ve istisnasız beni tanıyan herkesin de bu özelliklerimi doğrulması kendimi romanda anlatılan hissiz kişi ile özdeşleştirmeme sebep oldu. Ancak “kısa bir zaman sonra arkadaşım öldü ve ben tabutun peşinde yürürken, çocukluğumdan beri yakın olduğum bu insanı kaybettikten sonra içimde bir keder var mı, herhangi bir duygu yüzeye çıktı mı diye kendimi dinledim. Fakat hiçbir kıpırtı yoktu ve ben kendimi ışığın hiçbir zaman içinde kalmadan geçip gittiği camdan bir nesne gibi hissettim” (Zweig, 2015, s.25) şeklindeki bir anlatımda öyle ya da böyle bir bağ kurduğum ana karakterin yerine kendimi koyduğumda dehşete düştüm. Umursamaz olmak, insanların düşüncelerine kulak asmadan kendi bildiğini okumak; bana özgür bir karaktere sahip olduğum izlenimini verse de insanın en yakın arkadaşının ölümünde dahi hiçbir şey hissetmemesi/hissedememesi bu durumun hastalık seviyesine çıkabileceğini gösterdi bana. Ana karakterin yerine kendimi koyunca kitabı bir kenara bırakıp dehşet içinde kendi hissizliğimin derecesini hesaplamaya çalıştım çünkü bu derecedeki hissizlik sadece kimyasal reaksiyonlardan oluşan bir hücre yığınına insan demek gibi ve bu korkutucu bir uyuşukluk seviyesi. Hesaplamalarımın sonucunda kendi uyuşukluğumun kitaptaki tasvire göre ufak kaldığına karar kıldım ve kısa süreli bir rahatlama yaşadım. Rahatlama çok kısa sürdü çünkü bu özeleştiri sırasında fark ettim ki kibrim ve kendimi diğer insanlardan daha zeki görmem beni bu yabancılaşma çukuruna daha da çekiyor, her geçen gün anlatıcının durumuna biraz daha yaklaşıyorum. Bunu fark ettiğim anda gelecek kaygısı başımdan aşağı kaynar su gibi döküldü ve ileride bu yabancılaşmanın beni daha kötü ruh hallerine sokacağını fark ettim. Böyle giderse Zweig’ in romanının ana karakteri gibi olacaktım ve daha kötüsü şu anki farkındalığım o zaman olmayacak yani ruhumun kaybolduğunun farkında bile olmayacaktım. Bir süre bekledim. Bir sigara içtikten sonra kitaba cevaplarımı bulma ümidiyle devam ettim. Bu sırada algım zayıflamıştı, baktığım sayfanın cümlelerini üçüncü okuyuşumda anlıyordum. Kafamda sürekli bu ruhsuz, hissiz, uyuşuk tavırlarımı nasıl daha normal hale getiririm soruları dolaşırken cevaba rastladım: “Meydanın orta yerinde durup bütün o patırtının ruhuma çarpmasını, gözlerimi kulaklarımı doldurmasını bekledim: Bu gürültü çağlayanı, bu cehennemi kargaşa bana iyi geliyordu, çünkü bu patırtıda benim içimdeki tufanı dindiren bir şey vardı.”(Zweig, s. 27). Bu satırları okuyunca ilk seferinde tam olarak anlamamakla birlikte cevabın burada saklı olduğunu sezdim. Bu sebepten ötürü kitabı tekrar bırakıp biraz daha üzerine düşünmeye başladım. Eğer kendimi insanlardan üstün görüyorsam ve bu benim insanlara kibirle bakıp kendimi ayırmam gerekiyormuş gibi hissettiriyorsa tek yapmam gereken insanların arasına girip kendimi bu akışa bırakmak ve mantıksız olduğunu düşünsem bile büyük kitleye tabi olmaktır. Bu anlamda kendimi çok benzettiğim ana karaktere iyi gelen eylemin bana da normalleşme sürecinde yardımcı olacağını düşündüğüm için tıpkı onun yaptığı gibi kalabalık, insanların bir “gürültü çağlayanı” oluşturduğu yerlerde bulunmak ve bu çağlayanın bir parçası olmak için çaba göstermenin beni bu boşluktan kurtaracağını düşünüyorum. Kısa romanında yabancılaşan ve bunu uç seviyelerde yaşayan bir kişiyi anlatan Stefan Zweig kendi yabancılaşmam gerçekliğini bir kez daha yüzüme vurarak kendimi tanıma anlamında bana yardımcı oldu. Daha iyisi bu kısa romanın sonucunda yabancılaşmamı yavaşlatmak hatta iyileştirmek için bana fikirler bile verdi. Ana karakterini kendime bu kadar benzettiğim nadir kitaplardan biri olduğu için “olağanüstü bir gece” kısa romanı bana kendimi dahi sorgulatacak derecede başarılı bir roman olması dolayısıyla favori kitaplarım arasında yerini aldı. Kaynakça Zweig, S. (2015). Olağanüstü Bir Gece. İstanbul: Türkiye İş Bankası Kültür Yayınları. Osmanalp Ömeroğlu The Man from Earth On yıllık arkadaşınız size on dört bin yaşında olduğunu söylese ne yapardınız? Muhtemelen ona inanmaz, sizi kandırmaya çalıştığını düşünürdünüz. Verilebilecek en doğal tepki budur belki de. Peki siz on dört bin yıldır yaşadığınızı bir başkasına söyler miydiniz? Size inanmayacaklarını bile bile bu sırrı onlarla paylaşır mıydınız? Doğru söylediğinizi düşünseler dahi bu onlardaki kıskançlık duygunu harekete geçirebilir ve öngörülemez bir karşılık alabilirsiniz. Ya söylediğiniz kişilerden biri yakın zamanda bir sevdiğini kaybetmişse… Sizce de onların ölümlü sizin ölümsüz olmanız onlarda bir haksızlık hissi oluşturmaz mıydı? Hele ki ölümsüzlük düşüncesi insanlığın en büyük arzularından biri iken. Simyacıların bulmaya çalıştığı felsefe taşından, günümüzdeki telomer tedavisine kadar en çok uğraş verilen konulardan biri ölümsüzlük. “The Man From Earth” filminde de bu konu işleniyor. Kendisinin bir zamanlar kro-magnon olduğunu söyleyen tarih profesörü John arkadaşlarına kendi hikâyesini anlatıyor. Her biri farklı uzmanlık alanından profesörler olan arkadaşları John’un hikâyesinin doğru olmadığını kanıtlayamıyorlar. Hatta içlerinden psikiyatrist olanı bir noktada John’a silah doğrultuyor ve onu oracıkta öldürmekle tehdit ediyor. Başka birinin ölümsüz olduğu gerçeğini kaldıramıyor. Belki de ölümsüzlüğü bu kadar arzulamamızın sebebi ölümden çok korkmamızdır. Dünya üzerindeki dinlerin neredeyse hepsi ölümün bir son olmadığını söyler. Kimisi yeniden dirilmeyi kimisi ise sonsuzluğu vadeder. Fakat ne kadar dindar olursak olalım ölümsüzlüğü hayal ederiz. Bu hiç sevmediğimiz dünyada sonsuza kadar yaşamayı dileriz. Bu kuvvetli istek evrimin en temel prensibi olan hayatta kalma içgüdüsünden geliyor olsa gerek. Belki de bu yüzden insanlar yaşlandıkça dinlerine daha sıkı tutunurlar. Bu dünyadaki ölümün bir son olmadığı düşüncesi onları yaşamda tutar. Bu hipoteze paralel olarak filmdeki “Ölümsüz” karakterimiz John herhangi bir dine inanmıyor. İlginçtir, aynı zamanda kendisinin İsa peygamber olduğunu iddia ediyor. Bir zamanlar Buda’nın öğrencisi olduğunu, daha sonra Batı’ya seyahat edip Buda’nın düşüncelerini orada paylaştığını söylüyor. İtiraf etmek gerekirse filmin tamamen kurgu olduğunu bilerek izlerken bile bu kısım bana mantıklı gelmedi değil. Her ne kadar uygulanış biçimi tartışılabilir olsa da Hristiyanlığın felsefesi Buda’nınkine çok benziyor. Ancak, John herhangi bir tanrıdan vahiy aldığını söylemiyor, aksine, söylediklerinin Buda’nın birkaç temel düşüncesi olduğunu söylüyor. Hristiyan din bilimci olan arkadaşı her ne kadar John’un söylediklerine inanmadığını söylese de çok üzülüyor. Ancak, binlerce yıldır yaşayan birinin hayatındaki en büyük zorluk, bir dönem İsa olarak yaşamış olsa bile, sevdiklerini geride bırakmak olsa gerek. Prensibi gereği John her on senede bir taşınıyor olsa da ben öyle yapabilir miydim bilmiyorum. Evet, sonunda bir şekilde ayrılacağınızı biliyor olsanız dahi sevdiğinizle bir gün olsun fazladan geçirmek istemez miydiniz? John bu riski alamamış olacak ki yeni doğmuş çocuğu ile bir zamanlar âşık olduğunu söylediği kadını geride bırakmış. O geride bıraktığı çocuk ise biraz önce ona silah doğrultan psikiyatrist. Filmde açıklanmıyor olsa da başlangıçta o üniversiteye geliş amacı oğlunu görmek, hatta onunla gururlanmak olabilir. Fakat, ne yazık ki, oğlu bu gerçekleri kaldıramaz ve kalp krizinden ölür. Bana ilk bakışta cezbedici gelen ölümsüzlük düşüncesi filmi izledikten sonra rahatsız edici gelmeye başladı. Hele ki günümüzdeki kayıt tutma hassasiyeti nedeniyle evrakta sahtecilik yaptığının düşünülmesi sonucu sonsuza kadar hapiste kalmak hiç hoş olmazdı. Ayrıca, tamamen yasal olsa dahi ölümsüz olmayı isteyeceğimi sanmıyorum. Bence, yaşamak kavramı ölüm ile anlamlıdır. Diğer türlü, yaptığımız eyleme var olmak denilebilir ancak yaşamak denilebilir mi emin değilim. Yaşamamızın amacı türümüzün varlığını devam ettirmek ise ve bu durum biz hiçbir şey yapmasak dahi gerçekleşiyorsa, insanı umutsuzluğa iten varoluşsal sancılar başlar. Tabii, bir de hayatın çok sıkıcı olduğunu da unutmamak lazım. Kaynakça (Yöneten) Schenkman, Richard (2007). The Man from Earth [Fallin Sky Entertainment]. USA. HAYVAN SEVGİSİ DEĞİL ‘’HAYVAN SAYGISI’’ Fatma Asena Yılmaz Kimseye hayvanları sevmek zorunda olduğunu söyleyemem, fakat hayvanlardan nefret etmemeleri için binlerce sebep sayabilir, yetmiyorsa da zarar vermemeleri için onlara yalvarabilirim. Bahsettiğim hayvan nefreti onlardan uzak durmak ya da herhangi birini eve alıp beslememek değil. Öyle bir nefret ki, o hayvanların binlercesinin kemiklerinden ışıltılı ve gösterişli yollar yapabilecek, hatta çocuklarının o zeminde top oynayıp koşuşturmasını keyifle, zaferle, irite olmadan izletebilecek bir nefret. Kurtları Allah tarafından gönderilen ve başa çıkılması gereken bir günah, bir sınama, bir sınav olarak değerlendiren bir kasabada yaşayan kurt ırkının bakış açısıyla kasaba halkını anlatan yazar, okuyucularına kendilerini hayvanların yerine koyma şansı vererek bunu deneyimlemelerini sağlamıştır. Bu davranışıyla yazarın, hayvansever olarak kendine düşen görevi fazlasıyla yaptığını düşünüyorum, çünkü benim hayvanlarla karşı hassasiyetimi ve acıma duygumu güçlendiren bu kitabı okuyanların çoğunun, okuduktan sonra hayvanlara daha ılımlı ve dostane yaklaşacaklarından eminim. İnsanlar tarafından zulmedilen kurtların penceresinden insanlara bakmak ise eminim biraz da yaralayıcı olacak, çünkü insanoğlu kendiyle başbaşayken farkına varamadığı cani yönüyle yüzleşmek zorunda bırakılmış bu derin içerikli kitapta. İnsanların hayvanlara karşı ılımlı olmamalarını irdelerken öncelikle şunu kabul etmek gerek, hayvan sevgisi tamamen içgüdüseldir dolayısıyla her insanda var olmayabilir, fakat her insanda biraz acıma duygusu var diye düşünüyorum. Yazarın bize sunduğu, kurtların bakış açısıyla yazılan bu kitap; insanların, bahsettiğim acıma duygusundan yoksun olduklarının üzerinde de duruyor. Aslında insanlardan tek istediğim ‘’ Ya bu dünyaya hayvan olarak gelseydim, ya şu yerdeki küçük çirkin böcek ben olsaydım’’ diye birkaç saniye empati kurarak düşünmeleri ve böylece içlerindeki acıma duygularının biraz olsun tetiklenmesi. İnsanoğlunun zekası karşısında öylesine savunmasız kalan hayvanlara biraz daha merhametli davranmak bence hiç de zor değil. Bu gözlemlerimle gelen “hayvanları insanlardan daha çok sevme’’ fikrim körüklendi bu kitapla. Bahsettiğim hayvanlar sadece kediler, köpekler ya da diğer sevimli evcil hayvanlar değil. İnsanların bu dünyada güvenli yaşama hakkı ne kadar varsa ayılar, böcekler veya yılanların da bu hakkı biz insanlar kadar var. Hatta onların korunmaya ve güce ihtiyaçları bizimkinden daha fazla, özellikle de insanoğlunun kötüye kullandığı zekası, acımasızlığı ve bencilliği karşısında. Kafamı meşgul eden ve beni çok rahatsız eden diğer bir konu ise, 21. yüzyılda da insanoğlunun hayvanlara bakış açısının, Nicholas Evans’ın Kurt İzi adlı kitabında da gördüğümüz gibi, yüzyıllar öncesiyle neredeyse aynı olmasıdır. Her konuda bu kadar gelişmiş bir dünyada nasıl olur da hala hayvanlar birer nesne muamelesi görebilir aklım almıyor, bu durum beni hırçınlaştırıyor ve insanoğlunun bu kesiminden biraz da soğutuyor. Hep şunu söylerim “ İyi ya da kötü doğru ya da yanlış diye bir şey yoktur, yalnızca senin o an olduğun yer vardır. Sen yer değiştirdikçe anlamlar kayar, iyiler kötüye yanlışlar doğruya dönüşmeye başlar. Aşağıdan baktığında büyük görünen şey yukarıdan baktığında küçülüverir. Oysa baktığın şey hep aynıdır, sadece senin baktığın pencere değişmiştir.” Diyeceğim o ki, acaba hayvanları sevmeyen insanlar gibi düşünmeye çalışsam, onların bakış açısıyla baksam bir de hayvanlara, acaba onları anlayabilir hatta onlara kızmaktan vazgeçebilir miyim? Yani kitaptaki hayvansever kahraman Helen’in penceresinden değil de, onun rakibi ve hayvanların düşmanı olan Buck’ın penceresinden bakmayı denesem bir de olaya. Örneğin Buck’ın kurtlardan nefret etme sebeplerini ele alalım. Adamın köpeği bir kurt saldırısına uğradığı ve danalarının birkaçı kurtlar tarafından yendiği için Buck Calder kurtlara karşı sempatiyle yaklaşamıyor. Yani aslında Buck’ın kurtları öldürmek istemesini değil de neden kurtlardan hoşlanmadığını anlayabilirim; ama kurtları sadece postları için öldürmek isteyenleri ve bunu yapmak için kurdukları acımasız tuzağı asla mantıklı bulamam ve onaylayamam. Kurtları öldürmek için “striknin kristali” adlı, herhangi bir bufalo leşinin içine yerleştirerek kullanılan bir zehir kullanıyorlardı, bu leşi yiyen kurtlar kusarak sancıyla ölüyor, hatta o leşi yiyen sansar, fare gibi diğer hayvanlar da ölüyordu. İşte insan oğlunun diğer canlılara karşı nasıl böylesine acımasız olabildiklerini anlayamam hatta anlamayı deneyemem bile. Simge Aydın Evet, Kadın Kahraman! “Kadın süper kahraman olur muymuş hiç? Saçma, nasıl güçlü olur ki bir kadın?”. Zaten kadınların hep korku filmlerinde başrol olması gerekir değil mi? İş kahramanlığa, güce gelince başka oluyor tabii. İnsanlar hemen tuhaf karşılıyor asıl karakterin kadın olmasını. Ne yalan söyleyeyim, Wonder Woman’ı ilk izlediğimde ben de tuhaf karşılamıştım. Alışık değiliz küçüklükten beri Süperman, Örümcek Adam gibi süper kahramanlarla büyüyünce. Film çıkmadan önce de biliyordum tabii ki Wonder Woman’ı ama izleyene kadar bu kadar sıra dışı olduğunu fark etmemiştim. Filmdeki en sevdiğim kısım baştaki sahnelerdi. Kadınların kendi başlarına oluşturdukları bu topluluk oldukça güçlü ve dikkat çekiciydi. Özellikle savaşa hazırlık için her gün yapılan antrenmanları izlerken çok heyecanlandım. Çoğu erkeğin neden bu kadar kendini beğenmiş olduklarını şimdi anlıyorum aslında. Onca erkek süper kahraman var. Ben de bir kadın süper kahramanı görünce kendimi oldukça güçlü ve iyi hissettim. Kadının böyle dominant olması bana istesek neler yapabileceğimizi düşündürttü. Bu aralar gündemde olan bir etiket var sosyal medyada belki duymuşsunuzdur. Bir işi “kız gibi” yapmak diye. Bir yandan bayılıyorum bu etikete, bir yandan ise amacının tam tersi etki mi yaratıyor diye düşünüyorum. İlk olarak o kadar çok dilimize dolanmış erkekleri üstün gösteren deyim var ki. Az önce Wonder Woman’daki kadın topluluğunu överken bile “bu erkeksi davranışları” diye yazacaktım az kalsın. “Kız gibi” dediğinde bir insan, her zaman bizim için bir aşağılama olarak gelmiştir. Oysa kız gibi olmanın hiç bir kötülüğü yok. Etiket sayesinde bu duruma farkındalık getirildi. Daha öncesine kadar bu konu hakkında hiç düşünmemiştim ama sayesinde artık ben de bu kalıbı doğru şekilde kullanmaya başlayıp, aşağılama amacıyla kullananları uyardım. Bu hatayı sırf erkekler değil bazen biz kadınlar bile yapıyoruz. Bu nedenle insanların bu konuda bilinçlendirilmesi oldukça önemli. Etiketin belki de amacının tam tersi yönde etki yaptığını düşünme nedenim Morgan Freeman’ın sözleri. Irkçılığı nasıl durdurabiliriz diyen muhabire ırkçılık hakkında konuşmayın demişti (2014). Bu aslında cinsiyetçiliği de yaklaşık olarak açıklıyor. Kendimiz sürekli kadın erkek diye ayırıp duruyoruz. Oysa neticede hepimiz insanız ve birbirimizden hiçbir farkımız yok ve birbirimize karşı hiçbir üstünlüğümüz de yok. Bu nedenle daha önce de bahsettiğim gibi o kadın bunu yapamaz, kadın sürücü, kız gibi, erkek işi gibi kalıplaşmış sözleri hayatımızdan atarsak gelecek nesillere eşitliğin olduğu daha iyi bir dünya bırakabiliriz. Belki asıl o zaman bu sorunların hepsi çözülür. Ama başlatılan bu hareket hiçbir şey yapılmayıp, yapılan haksızlıklara sessiz kalmaktan da iyidir diye düşünüyorum. Bir de feministlik kavramına değinmek istiyorum. Öyle bir hal aldı ki artık insanlar feminist olduklarını söylemeye utanıyorlar. Bu kavram erkek düşmanlığı gibi algılanıyor. Ne yalan söyleyeyim, küçük bir çocukken bana da öyle geliyordu. “Ben feminist değilim erkeklerle kadınların eşit olduğunu savunuyorum” diyordum kendimce. Oysa şimdi inanıyorum ki ikisi de aynı şeyler. Bana göre feminist demek erkek kadın ayrımı yapmayan insan demek. Şu an her ne kadar insanlar kadınla erkeklerin hukuk üzerinde eşit olduğunu savunsa da feminizmin bu kadar gündemde olması bu durumun tam tersi olduğunu gösterir. Ortada bir sorun var ki kadınlar hala bu durumu yenmek için uğraşıyorlar. Kadınlar haklarına sahip çıkmazsa, kendilerinin ezilmesine göz yumarlarsa bu durumun değişmesi imkânsız ve hatta daha bile kötüleşebilir. Kaçıncı yüzyılda olmamıza rağmen, dünyadaki nüfusun yarısının kadın olmasına rağmen hâlâ böyle şeylerin yaşanması çok üzücü. Siz de sessiz kalmayın. Hepimiz eşit yaratıldık ve eşit davranılmayı hak ediyoruz. Kaynakça: Jenkins, Patty. Wonder Woman. 15 Mayıs 2017. Film Freeman, Morgan. Mike Wallace. Kişisel görüşme. Youtube. 22 Ağustos 2005 HAYAL DENİZİ Hayatım boyunca “Nasıl?” diye sorgulayarak bakmışımdır hayal gücü yüksek olan insanlara ve onların düşündüklerine. Nasıl bu kadar düşüncelerinin derinliklerine inebiliyorlar? Nasıl bu kadar gerçek dışı ya da gerçekleşme ihtimali düşük olan hayaller kurabiliyorlar? Nasıl böyle bir düşünce ortaya çıkabilir? Anormal olan benim böyle hayallere dalamamam mı, yoksa başkalarının hayal gücü mü bunu hiçbir zaman anlayamadım. Birçok film izledim, kitap okudum, şarkı dinledim ve hep merak ettim o senaryonun, olay örgüsünün, sözlerin, bestelerin nasıl yoktan var olduğunu. Sanırım benim kişiliğimde yoktu öyle bir hayal gücüne sahip olmak çünkü her zaman gerçeklere yakın olmayı, yalandan uzak durmayı istedim ve olamayacağını bildiğim şeyleri düşünüp kendimi üzmeyi, hayal kırıklıkları yaşamayı sevmedim hiçbir zaman. Yine de bütün bunlar yüksek hayal ürünü kitaplara, filmlere, şarkılara hayranlık duymamı engellemedi. Düşünüp, düşünüp anlam veremediğim, anlam veremeyip tekrar, tekrar hayran olduğum kurguların, eserlerin başında gelir J.R.R Tolkien’in Yüzüklerin Efendisi serisi. Her okuduğumda içine çeker beni yazarın derinliğini bulamadığım ve hiç bulamayacağımı düşündüğüm “hayal denizi”. Hatta neredeyse, eserin olay örgüsünden çok, yazarın hayal dünyası üzerinde kafa yorduğumu söyleyebilirim. Belki de bende eksik olan şeyin Tolkien’de bu kadar fazla olduğunu görmem beni bu esere bağlayan diğer önemli noktalardan biri. Sanırım ben de onun kadar kuvvetli bir maliyetsiz üretme becerisine, hayal gücüne, sahip olmak isterdim çünkü düşündüğünüz zaman her insan ister hayal denizinin uçsuz bucaksız derinliklere gitmesini, insanları farklı dünyaların içine sokmasını. Bu kadar çok övdüğüm bu hayal denizinin sahibi Tolkien’in 2000 yılında basılan eserinden, eserin kurgusundan, olay örgüsünden bahsetmek istiyorum biraz da. Yüzüklerin Efendisi, Orta Dünya’nın içine düştüğü, klasik iyiler-kötüler çatışmasının yoğun hayal gücü ile süslenmiş halidir aslında. Özel bir yetenek kazandıran, seneler öncesinde yapılmış ama kaybolduğu sanılan bir yüzüğün tekrar gün yüzüne çıkmasıyla ve kötülüklerin efendisi olan yüzüğün sahibinin, bunu öğrenmesiyle başlar bütün olaylar. Yüzüğün yok edilmesi gerektiği kanaatine varan orta dünya halklarının liderleri, yüzüğü yok etme görevini, usta bir bilge olan Gandalf’ın önerisi ile küçük ve çelimsiz bir ırktan gelen Frodo’ya verir. Bunun üzerine kötülüğün efendisi ölümsüz süvarilerini ve daha rütbesiz ucube yaratıkları yüzüğü bulmak için görevlendirir ve yüzük koruyucularının üstüne gönderir. Bunun üzerine gelişen olaylar, orta dünyadaki kişilerin hayatları, birbirleri arasındaki ilişkiler, eserde bütün detaylarıyla anlatılan kişilerin sayısı, gözünüzle görmüşçesine betimlenen yaratıklar, şehirler, ağaçlar, dağlar, mekânlar, insanlar eseri okuduktan sonra uzunca bir süre onun etkisinden çıkamamanıza sebep oluyor. Bütün bunları tekrar okudukça ve düşündükçe hayal gücü benim gibi düşük seviyelerde olan insanların iç geçirip aynı yeteneklerin neden kendinde olmadığını sorgulamaması işten değil sanırım. Ancak işin bir de diğer boyutu var. Kitaptaki kadar yoğun olmasa da eserde kullanılan yüksek hayal gücü ve beni etkisi altına alışı benim de yazarlar, şairler, senaristler ve besteciler gibi kalemimi ve düşüncelerimi kullanarak insanlara benim yaşadığım hislerin aynılarını hissettirmek gibi bir hayalim olduğunu fark ettim. O zamandan bu yana düşüncelerimi, hislerimi kaleme almaktan çekinmiyorum. Her ne kadar beni kırmamak için olup olmadığını bilmesem de ürettiklerim hakkında yakınlarımdan olumlu eleştiriler alıyorum ve bu cesaretimi daha da arttırıyor. İşte bu yüzden siz de sıkça hayal denizi zengin kitaplar okumalı, çekinmeden ve hiçbir zaman anormalliğini ya da normalliğini düşünmeden hayallerinizi, hislerinizi, düşüncelerinizi kaleme dökmeli ve paylaşmalısınız. Çünkü kurduğunuz hayaller beğenilmese de, hislerinizi, düşüncelerinizi kimsenin paylaşmadığını düşünseniz bile onlar sizin ürünlerinizdir ve emin olun sizinle aynı hayali kuracak, aynı hisleri paylaşacak birisi vardır. Hiç yoksa bile, her şeyden önemlisi siz kendiniz için bir şey yapmış olacaksınızdır ve elbet bir gün birisi cesaretiniz için elinizi sıkacaktır. Muhammed Musab Okşaş 21602984 Bir Elin Parmakları Bir varlık farklı açılardan değerlendirilebilir. Bu varlık canlı, eser ya da bir olgu olabilir. Bu değerlendirmeler sonucunda iyi, kötü, güzel, çirkin, uzun, kısa, zamanlı, zamansız gibi birçok değer yargısına ulaşılabilir. Bu varlıkları neden değerlendirdiğimiz ya da bu değerlendirmelerin yolları, ulaşılan sonuçların doğruluğu bir yana bu değerlendirmelerin sonuçlarının ve dolaylı olarak varlıkların aynı olmaması beni mutlu ediyor. Ben bu farklılığın gerçekten büyük bir öneme sahip olduğunu düşünüyorum. Bahsettiğimiz bu farklılık çoğu kişi tarafından değeri anlaşılmasa dahi aslında hayatın olmazsa olmazları arasındadır. Hatta bazı insanlar değerini anlamamanın da ötesine geçip bu farklılıklara karşı tavır bile alabiliyorlar. Farklılıkların aslında çoğu şeye asıl değerini verdiğini keşke anlayabilseler. Sanırım farklılığın değerinin bu kadar kolay anlaşılmamasının da sebepleri var. Çok bilindik bir söyleyiş vardır. Bir elin parmakları bile bir değil. Genellikle insanlar bu ifadeyi duyunca üzerinde çok fazla durmazlar ama biraz düşününseler hayatında birbirinden farklı olan parmaklarla dolu olduğunu fark edebilirler. Bir elde beş parmak var. Peki, insanlar… Dünya var olduğu sürece hiçbir insan bir diğerinin aynı olmadı ve olmayacak. İkizler, üçüzler dediğinizi duyar gibiyim. O ikizlerin gerçekte ne kadar farklı olduğunu annelerine sorarak öğrenebilirsiniz. Eğer ikizlerin birbirinden çok da farklı olmadığını düşünüyorsanız duyacaklarınız sizi şaşırtabilir uyarayım. Bu bahsettiğimiz farklılık düşünülenin aksine parmakların bazılarını daha az değerli yapmıyor hatta her birine farklı bir işlev düştüğü için hepsini daha fazla değerli yapıyor. Örneğin çevrenizdeki arkadaşlarınızı düşünün. Kimisi duygularının hâkimiyetine kendini bırakmıştır kimisi de mantığını yanından hiç ayırmaz. Peki, bu iki arkadaşınız sizin için farklı önem taşımaz mı? Duygusal bir anınızda ilk arkadaşınız size ilaç gibi gelecekken mantığa ihtiyaç duyduğunuzda diğer arkadaşınıza başvurabilirsiniz. İki arkadaşınızda mantıklı ya da duygusal olsaydı sizin için daha mı iyi olurdu. Bu farklılıkları yaz ve kış olarak da düşünebiliriz. İkisinin özlemini de çekmez miyiz? Soğuk kış günleri sahile gidip kendimizi suyun ferahlatıcı kollarına bırakmak isterken yazın boğucu sıcağının altında ezilirken de bir pencereden bembeyaz karın yağışını izleyerek çayımızı yudumlamak gelmez mi içimizden. Soğuk ya da kış eğer birbirini takip etmeseydi bu anlattıklarımın ikisi de bu kadar güzel olur muydu? Sanmıyorum ki her varlığın birbirinin aynı olduğu bir dünyada insanlar onları insan yapabilen sevgi, nefret, beğenmek, hoşlanmamak, mutluluk, hüzün gibi duyguları doya doya yaşayabilsin. Yin and Yang, https://fineartamerica.com Her ne kadar farklılık önemli olsa da bazen hak ettiği değeri göremeyebiliyor. İnsanlar bazen farklılıkların getirdiklerini göremeyecek kadar kör olabiliyorlar. Bu da sonuç olarak farklılıkların öneminin gözden kaçmasına sebep olabiliyor. Örneğin dünyadaki iyileri ve kötüleri düşünün. Eğer her yer iyilerden oluşsaydı iyiliğin, iyi olmanın önemi yeteri kadar anlaşılmazdı. Daha doğrusu iyi olmak gibi bir kavram oluşmazdı. Kötüyü görmeyen insanların kalpleri iyilikle karşılaştığında o huzurla karışık mutlu olma duygusuyla dolmazdı. Karanlık olmasa ışığın değeri nasıl anlaşılabilir ki. Kötü olanın kötü olmasına karşı çıkmıyorum. Anlatmaya çalıştığım şey o kötünün bile iyinin değerini ortaya çıkarmak gibi bir görevinin olduğu ve bu görevin kötüyü dahi önemli yaptığı. İnsanlar bazen farklılıkların değerini anlamıyor ama bazen de farklılıklardan korkuyor bu yüzden onlara karşı çıkıyorlar. Bunun sebebi kendilerini değerli ya da değersiz şeklinde konumlandırma gerekliliği ve ayrıca farklılıkların bir şekilde, kendi deyişleriyle, normalin kalıpları içeresinde olması gerektiğini düşünmeleri. Okuduğum eserdeki Doktor Fadigati’nin yıllarla birlikte gelen saygınlığıyla, kültürüyle, davranışlarıyla karşı kazandığı sempatiyi eşcinsel olduğunun öğrenilmesiyle kaybetmesi de insanların farklılığa olan karşı çıkışının bir örneği. İnsanların farklılıkları anlamaya çalışması, bu farklılıkların getirdiği değerleri ve her farklılığın bir diğerinin önemini artırdığını anlaması gerekirken çözüm yolu olarak düşündükleri ama aslında kolaya kaçmak olan farklılıkları sınırlandırıp, normal sınırlarını çizmek onları bir körlüğün içine çekip kendi değerlerini azaltmaktan başka bir şey yapmıyor. Umarım insanlar kendi inşa ettikleri bariyerleri yıkar ve onları özel kılan şeyin farklılıklar olduğunun farkına varıp, farklılıklara gereken değeri verirler. Kaynakça Creese, M. (2013). Yin and Yang [Painting]. Retrieved April 09, 2018, from https://fineartamerica.com/featured/yin-and-yang-michael-creese.html Bassani, G. (2016). Altın Gözlük (Y. Gürlek, Trans.). İstanbul: Yapı Kredi Yayınları. Gözde Uğur PİYON Nurullah Ataç, Doğru ile Yalan adlı denemesinde insanların bazı yalanları sır gibi saklamayı kendilerine hak görmelerinden bahseder. Bazı yalanlar bazı ellerde ‘’kutsal’’ yalanlar oluverir. Oysa Nurullah Ataç gibi ben de yalanın kutsalının olmadığını, olamayacağını düşünüyorum. ‘’Bir şeyin yalan olduğunu anladık mı kutsallığına inanmıyoruz demektir; bunun için ‘kutsal yalan’ sözü bir şeyin hem köşeli hem de yuvarlak, hem katı hem de biçimsiz olduğunu söylemek gibi bir saçmadır.’’ Doğruların ve yalanların hangi tarafta durduğu onların asıl kimliklerini değiştirmez. Yani bir yalan her zaman yalandır ve başkalarının ‘’iyiliği’’ için gizlenmiş olması onun bir yalan olduğu gerçeğini değiştiremez. Peki, bu yalanlar nasıl ‘’kutsal yalan’’ halini alıyor? Toplum içindeki yerimi düşünüyorum. Yönetmekle yönetilmek arasındaki farkı… Bu gücün kaynağı ne? Para mı? Nüfuzlu bir aile mi? Doğuştan gelen bir yetenek mi? Bunların insana birtakım avantajlar getirdiği açık, fakat mutlak gücün sahibi, bana göre, gerçeklerin sahibidir. Yani bir insanın yönetme gücü gerçekleri bilmesinden gelir ya da gerçekleri bilen insanlar yönetme gücünü kazanır. Güçlendikçe otorite olur, otoriteleri arttıkça da başkaları adına karar vermeye başlarlar. Hangi gerçeklerin gerekli hangilerinin gereksiz olduğunu onlar belirler. Bize ulaşan bilgiyi denetleyip çarpıtıp yeniden şekillendirerek farklı bir gerçeklik algısı oluştururlar. ‘’Birtakım doğruların gizlenmesi gerektiğini ileri sürmek eski kibarlık, asillik (aristocratie) -aristokrat- düşüncenin bir kalıntısıdır. Bir yanda büyükler, kibarlar, damarlarında mavi kan akanlar var, onlar doğruları bilirler, onların bilmesinden bir kötülük gelmez; ama küçüklere, kibar olmayanlara, kölelere sakın açmayın!’’ Bu nedenle televizyonda haberleri izlediğimde veya gazetede bir köşe yazısı okuduğumda orada anlatılanın gerçekler değil de bizi yöneten insanların görmemizi istediği ‘’alternatif’’ Gözde Uğur gerçekler olup olmadığını düşünüyorum. Dünyayı, ülkemizi, içinde bulunduğumuz koşulları aslında hiçbir zaman oldukları gibi göremediğimizden şüpheleniyorum. Bütün o insanların gerçekleri bildiğinden fakat bize sadece ‘’uygun’’ gördüklerini gösterdiklerinden… Belki de hiçbir zaman gerçekleşmemiş olayları tartışıyoruz, aslında gerçekten kim olduğunu bilmediğimiz insanları seviyoruz veya onlardan nefret ediyoruz. Bir kanalda mağdur olarak gösterilen bir kişi başka bir kanalda cani olabiliyor. Bazı insanların çözüm olarak önümüze sunduğunu diğerleri problemin asıl kaynağı ilan edebiliyor. Peki, hangisi gerçek? Belki hepsi gerçek, belki hiçbirisi değil. Asıl sorulması gereken, belki de, hangisinin gerçek olduğu değil de bizim gerçekleri olduğu gibi duymaya hazır olup olmadığımızdır. Çünkü duyduğumuz gerçekler bizi hareket etmeye, düzenimizi değiştirmeye zorlayabilir. Örneğin, desteklediğimiz bir siyasetçinin söylediklerinin yalan olduğunu, kendi hırsları ve kazancı için prensiplerimize aykırı durumlar içine girdiğini öğrenseydik onu desteklemeyi bırakır mıydık? Bize gösterilen ‘’pembe’’ dünyanın aslında o kadar da pembe olmadığını ve bunun bizim suçumuz olduğunu; sistemin güç, gösteriş ve rengârenk kaplamalarla dolu yolunun sonunun bir uçurum olduğunu bilseydik düzenimizi değiştirir miydik? Sürekli yarıştığımız bu hayatın bir kazananı olmadığını bilsek yarıştan çekilir miydik? Gerçekten kimlerin ezilen kimlerin ezen olduğunu bilseydik tarafımızı gözden geçirmez miydik? Gerçekten de bütün bunları bilmiyor muyuz? Yoksa görmek mi istemiyoruz? Yani, belki de yöneticilerden daha çok gerçeklerin gizlenmesini isteyen bizleriz, onlar da ‘’kötü polisi’’ oynayıp suçu üzerlerine alıp işimizi kolaylaştırıyorlar. Oysa biz bu işte birlikteyiz ve bir bakıma suç ortaklarıyız. Peki, sözde mağdur bizler gerçeklerden neden kaçıyoruz? Çünkü gerçekler bizi özgürleştirecek. Özgürleştiğimizde sorumluluk almamız, bazı kararlar vermemiz ve bu kararların sonuçlarını üstlenmemiz gerekecek. Yani tam anlamıyla ‘’birey’’ olmamıza neden olacak. Ama biz kendimizi bir birey olarak tanımlamaktan çekiniyoruz. Bizim Gözde Uğur adımıza başkalarının, kendimizden büyük gördüğümüz başka otoritelerin bizi tanımlamalarına müsaade ediyoruz, onların kalıplarına ayak uydurmak istiyoruz. Bu konforlu yalan kolayımıza geliyor çünkü. Birilerinin ‘’bizden’’ olması ya da bizim ‘’onlardan’’ olmamız yani çok fazla ortak noktası olan bir bütünün parçası olmak hoşumuza gidiyor, güvende hissettiriyor. Sonuç olarak da onların hatalarını, eksiklerini görmekte zorluk çekiyoruz. Hayat görüşümüz bir şeyle ters düştüğünde, hayat görüşümüzü değil onların itelediği gerçeği kabul ediyoruz. Aynı şeyi ‘’karşı’’ taraftan biri yaptığında kıyametler kopartacak bir olay bizim tarafımızda ‘’ O kadar da olur canım.’’lara dönüşüveriyor. Ben, mesela, oy verdiği partiyle ilgili ne görmüş olursa olsun partisini değiştirecek pek fazla insan tanımıyorum. Hatta değil parti, tuttuğu takımı değiştirebilen bile zor bulunur. Bu durumda da haliyle, bu partilerin, takımların, ırkların, cinsiyetlerin veya her neyin arkasına sığınıyorsak işte onun yalanının bekçisi haline geliyoruz. Bu yalanların ’’kutsal’’ olduğuna inanıyoruz. Bazı gerçeklerin saklanmasının herkes için daha iyi olduğuna karar verip tutarlılığımızla övünüyoruz. Biz şimdi her şeyin mübah olduğu bu savaşta üstüne düşeni yapan bir asker miyiz, yoksa kendi bireyselliğini ilan edemediği için nefret ettiği şeye dönüşen bir piyon mu? Gözde Uğur KAYNAKÇA Ataç, N.(2007) Bütün Yapıtları. İstanbul: YKY Simsiyah Olana Kadar Boyamak “Yeryüzüne başka bir çağda gelmiş olmalıydık, diyorum aklımca, ama o zaman da şimdi ölmüş olacaktık, kim bilir kaç milyarıncı ölü, toprağın altında, ağaçların, denizin, kömür madenlerinin altında…” (Ayhan, 2020, s.23) Öldüğüm günü bilemeyeceğim. Hatta muhtemelen geleceğim hakkında yaptığım hiçbir tahmin de doğru olmayacak. Yaşlanıp elden ayaktan kesileceğimi yahut torunlarımın düğünlerini hüzünlü gözlerle izleyeceğimi bile düşünüyordum. Kendine bakan, pek kötü alışkanlığı olmayan sıradan biriyim. Normal şartlarda rahat yetmişlerimi görmem gerektiğine inanırdım. Adımı bile unutana kadar yaşamam gerektiğini sandım hep. Sanki takvim yapraklarından kopardığım sayfaların sayısı hayatı hayat yapan şeymiş gibi gelirdi bana. Hâlbuki bir süredir eskisi gibi düşünmüyorum ve daha acınası olan şey ise hiç düşünemiyorum. Belki de şu günlerde yaşadığımız süreç veyahut ölümün her an sayılardan ibaret olduğu günümüz dünyası elimdeki tüm renkleri elimden aldı. Tonla renk arasında siyahlıklara sürükledi beni. Ölüme en çok yakışan renk, binlerce insanın da yüzlerce yıldır onayladığı gibi siyah ama bence sebebi acı ve kederin rengi olmasından dolayı değil, en temel sebebi siyah gelince geri kalan her şeyin yok olması. En berrak suyu bile çamur karıştırmışçasına bulanıklaştırması, her şeyi çirkinleştirmesi, bütün seçenekleri karartması… Ölümün siyahlığı yaşam dediğimiz serüvende bir gün daha ışığı görmemize, en sevdiğimiz çiçeği koklamamıza izin vermiyor. Öldüğüm gün bütün her şey bitecek, kimsenin kalbini de kıramayacağım, gönüllerini de alamayacağım. Hiç en sevdiğim filmi tekrar izleyip sevdiğim adama sarılamayacağım. Yeni bir güne uyanıp tekrar güneşi tenimin her damlasında hissedemeyeceğim. Sahillerde durmadan koşamayacağım, soğuk sulara sadece bedenimi değil ruhumu da teslim edemeyeceğim. Yeni güzel anılar kazanamamak elbet çok kötü ama beni üzen hatıralarımı bile özleyeceğim. Bir daha hiç sınav telaşı ile sabahlayamayacağım, sunum sırasında heyecandan titrememeye çalışamayacağım yahut sevdiğim kişilerce sırtımdan dahi bıçaklanamayacağım. İnsanlığıma dair her şey kararacak. Ece Ayhan’ın (2020) İyi Bir Güneş adlı kitabındaki “Büyük Şehre Giden Adam” öyküsündeki çocuğun ağzından çıkan “Güzel bir gündü ama resimde hiç açık renk yoktu." (s.44) sözleri gibi ben de geri kalan karanlıkta kaybolacağım. Günler gelip geçecek binlerce insan yenilerini sevecek ama benim hayatımı anlatan o tuvalde hiç açık renk olmayacak, tüm benliğim kapkara ve buz gibi olacak. Ölüm gelip beni aldığı zaman bütün hikayem sanki hiç yaşanmamış sayılacak. Paletindeki renkleri bitmiş bir ressamın çaresizlik içinde boş tuvale teslim olması gibi ben de benim ardımda kalanların söyleyecekleri sözlere teslim olacağım ve tuvalimde onların atacağı çizik darbeleri dışında hiçbir değişim yaşanmayacak. Üstüne beni iyi kötü hatırlayan herkes ölüp yanıma geldiklerinde ise hoyrat bir torunun çöpe attığı o eski fotoğraf çerçevesi gibi bu dünyadan tamamen silineceğim. Bedenimin karıştığı toprak, ölümün her geçen gün daha da sıradanlaştırdığı herkes, hesaplanamayan bir matematik problemi yahut son kopyası kaybolmuş bir plak