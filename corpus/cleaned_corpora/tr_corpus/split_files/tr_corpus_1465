ile mukabele etmektedir (Ulusoy, 2012 77). Olgun ilişkide kişi içine kapanmaktan kurtulmuş, bilinci yaprak yaprak Mutlak Varlığa açılınca Sonsuz'un tanığı olmuştur. Yaratıcıdan şikâyet etmeye, kendini gözetmediği sızlanmasına dayalı ‘ilkel' ilişki yerine, kâinatta tecelli eden sonsuz isimlere, fiillere tanıklık etmeye, O'na mukabele etmeye dayalı olgun bir ilişki kurulmuştur (Ulusoy, 2012 77). Nefsine hâkim olma erdemin ön koşuludur. Nefsine hâkim olamayan insanın erdemli olmasından söz edilemez bununla birlikte, her nefsine hâkim olan kişinin erdemli olduğu da söylenemez. Ancak, erdemli bir kişi aynı zamanda nefsine hâkim olan kişidir. Erdemli kişinin arzularıyla davranışları arasında tam bir uyum vardır dolayısıyla, böyle durumdaki kişi yaptığı iyi eylemlerden aynı zamanda zevk alır. Oysa nefsine hâkim olan kişi, tutkularıyla eylemleri arasında bir uyum olmadığı için ortaya koyduğu güzel davranışlardan zevk almaz. Diğer bir deyişle, erdemli kişi her zaman iyiyi tercih eder ve bu tercihine uygun davranış ortaya koyar. Nefsine hâkim olan kişi ise iyiyi tercih etmesine rağmen zaman zaman bu tercihine aykırı davranır. Böyle durumdaki kişi potansiyel düzeyde kötü arzulara sahiptir nefsine hâkim olamama durumunda bu kötü arzular uygulamaya yansır. Buna karşın, erdemli kişide kötü arzular potansiyel düzeyde dahi bulunmaz (Türkeri, 2005 88-994). Nefs insanın benliğidir. İnsanın iyilik ve kötülük potansiyelinin varlığına işaret eder. nefsin eğitilebilen, gelişebilen bir yapısı vardır. İnsan bu hususta ne kadar bilinçli olur ve gelişim noktasında ne kadar çaba harcar ise o kadar olgunlaşır. Nefs eğitilmişlik ve olgunlaşmasına bağlı olarak basamaklandırılır. Kişi kendi çabası ve birikimleri ile en alt basamak esfel-i sâfilin grubuna dahil olabileceği gibi nefsin en üst basamaklarına doğru da yol alabilir. Ve bu şekilde kemale erebilir. Nefs, insanın 149 aklî, ruhî, yetilerinin de bağlı bulunduğu bir alan olması sebebiyle kişi nefsinin olgunlaşması ile aklî ve ruhî yetilerini de kullanmaya başlar. Aklî yapısında meydana gelen bu değişiklik kişinin Allah ile olan iletişiminde hayret, rıza ve teslimiyet eksenli yol alırken aklî yapısı nefsin alt basamaklarında olan kişinin Allah ile olan iletişimi ise şüphe, tereddüt ve devamlı sorgulamalar ile ileriler. Bu hususta nefsin ve aklın gelişimi insanın Allah ve evren algısında daha tatmin bulmuş huzurlu bir yapı oluştururken, bu gelişimi sağlayamayan insanda ise kaygı ve huzursuzluk uyandırmaktadır. Bu bakımdan nefsini terbiye eden insan özüne yolculuk yaparak, bilinçsel ve ruhsal bakımdan sükûnete erer, bu dünyanın da arazlarından soyutlanarak gerçek huzuru bulur. Kendini gerçekleştiren bu kişi hem dünya hem ahiret açısından saadete erer. Aslına bakılırsa tüm ahlaki dinamiğin temeli bu nefs kaynaklıdır. İnsanın nefsine hâkim olması demek bir bakıma heva heveslerine uymaması daha doğrusu kendini kontrol edebilmesi demektir. Bu bağlamda düşünüldüğünde nefsine hâkim olan insan ahlaki niteliklere sahip olma ihtimali yüksek olan insandır. Ve yazara göre de nefsine hâkim olabilen kişi mutluluğa daha yakın olan kişidir. Yusuf Has Hacib eserinde nefsi insana düşman bir öğe olarak sunmasına karşın nefsi iyi ve kötü ikileminde dengede tutabilmenin önemi ayrıca vurgulanması gereken bir noktadır. Zira nefs insanın bedensel arzularına teslim olduğu ölçüde düşman halini alabilirken yine aynı şekilde insanın manevi, ruhsal, bilişsel gelişimiyle beraber eğitilebildiğinde ise olumlu bir özellik haline gelebilmektedir. 3.2.12. Cömertlik ve Mutluluk İlişkisi Yusuf Has Hacib'in kitabında yer verdiği bir diğer ahlaki nitelik ise cömertliktir. O kitabında insanın cömert olmasının ona huzur vereceğini belirtmektedir. Ve bu konuda şu ifadelere yer vermektedir Cömertlik çok iyi bir şeydir, onu elden bırakmamalı fakat el kesesinden cömertlik olmaz (Has. Hacib, 2005 521). 150 Helal dünya malı kazan, kendine harca açları doyur, çıplakları giydir helal dünya malına sahip olan kişi her iki dünyaya erişir onun yiyeceği ve içeceği eksik olmaz. Eğer dünya malı iyi insana rastlarsa, o her iki dünyada rahat ve huzur sağlar. Dünya malını bulup da onu yemesini bilmeyenin nasibi, yüklenmesi güç bir hesaptan ibarettir. Tanrının kullarına faydalı ol, ancak insanlara faydalı olan kişiye insan denir. Faydasız kişi diriler arasında bir ölüdür (Has. Hacib, 685-687). Belirli bir şeyi en iyi kullanan insan, bu şeye ilişkin erdeme sahip olmalıdır. Aynı şekilde zenginliği en iyi şekilde kullanan insan para konusunda erdeme sahip olan kişidir yani cömert insandır. Gerçekte erdemin özelliği iyilik edilmekten çok iyilik etmektir utanç verici şeylerden sakınmaktan çok iyi eylemleri gerçekleştirmektir ve tümüyle açıktır ki, iyilik yapmak ve iyi eylemleri gerçekleştirmek, verme olgusuyla birliktedir. Şunu da ekleyelim ki, almamak ile yetinen kişiye değil, veren kişiye şükran duyulur. Hem zaten almamak vermekten kolaydır, çünkü kendi malı mülkümüzden vermek, başkasınınkini almamaktan daha zordur ve verenlere cömert denilir almamak ile yetinenler, cömertliklerinden değil fakat daha çok adalet duygularından övülürler alanlar, her övgüden yoksundur (Aristoteles, 2014 174). Cömertlik, eldeki imkânları meşru ölçüler içinde, gönüllü olarak ve karşılık beklemeden başkalarının yararına sunma eğilimidir. Cömertlik, hiç kimsenin zorlaması olmadan başkalarına iyilik ve ikramda bulunma, muhtaç olanlara ve gerekli alanlara verme davranışıdır. Cömertlik gönül zenginliğidir maddi ve manevi değerleri gerektiğinde ihtiyaç sahipleri ile paylaşabilme özverisidir. Bedenî imkânlar, makam ve mevki, rahat ve huzur, ilim ve servet gibi maddi ve manevi imkân ve kabiliyetlerin hayır yolunda kullanılmasından oluşur. Cömert insanlar, bireysel ve toplumsal alanda lüzumlu olan her yerde yardıma koşarlar. Sahip oldukları imkânlarla her ne şekilde olursa olsun başkalarına faydalı olmaya çalışırlar. Kendi ihtiyaçlarını düşünmeden başkalarının ihtiyaçlarını gidermeye çalışırlar. Hatta zaruri ihtiyacı olan bir şeyi başka birine vermeyi tercih ederler (Hökelekli, 2013 255). Erdeme uygun eylemler soyludur ve iyiden dolayı gerçekleştirilmiştir. O halde cömert insan, iyiden dolayı verecektir ve doğru biçimde yani gereken kişilere ve uygun ölçüde, zamanda verecektir ve o, doğru bir cömertliğin diğer şartlarına da uyacaktır. O bunu zevk ile ya da kolayca yapacaktır çünkü erdemli eylem hoştur ya 151 da en azından acı vermez fakat kesinlikle yapılması zor bir şey değildir. Tersine ihtiyacı olmayanlara veren ya da değerli bir amaç için değil de başka herhangi bir nedenle hareket eden kişiye cömert denmez. Cömert insan meşru olmayan bir kaynaktan gelen bir gelire de sahip olmayacaktır. Cömert bir insanın en büyük özelliği, eli açıklıkta kendini sınırlamamak ve kendine sadece küçük bir pay ayırmaktır çünkü kendi çıkarlarını düşünmemek, cömert bir doğanın özelliğidir (Aristoteles, 2014 176). Temel ihtiyaçlara yönelik harcama gereklidir. Bundan fazlası için harcamak cömertlik sayılır. Temel ihtiyacından varlığını tehlikeye atmayacak kadarını harcama konusunda başkasını kendine tercih etmek fazilettir. Zorunlu ihtiyaçlar için harcama yapmamak cimriliktir. Kendisi için gerekli olandan bir kısmını başkaları için harcamamak mazur görülebilir. Kendisinin ve aile bireylerinin zorunlu ihtiyaçlarının tamamını veya bir kısmını karşılamaktan kaçınmak ise rezîlettir. Haksız yolla edinilen ya da başkasından gasp edilen bir malla cömertlik yapmaya kalkışmak iki kat zulümdür. Böyle bir davranışın karşılığı takdir değil yergidir. Çünkü gerçekte harcadığın kendi malın değil, başkasının malıdır. Ayrıca elinde tuttuğun başka insanlara ait hakları onlara vermen de cömertlik değil hakkın sahibine teslimidir (Hazm, 2012 86-87). Cömertlik, bir ucu cimrilik diğeri ise israf olan iki aşırı tutumun tam ortasında yer alan ilkeli bir orta yol davranışıdır. Cimrilik, eli sıkılıktır, tasarruf ve tutumlulukta aşırıya kaçma sahip olduklarının çok az bir miktarını harcama tutumudur. Geleceğini güvence altına alabilmek amacıyla tutumlu davranmak, ölçülü ve tedbirli yaşamayı alışkanlık haline getirmek normal bir davranıştır. Fakat cimride bu duruma rastlanmaz, o tutumlulukta aşırıya kaçar ve mantıksal amaçların dışına çıkar (Hökelekli, 2013 256). Cömert insan uygun olan şeyler için ve gerektiği kadar verecektir, harcayacaktır büyük şeylerde olduğu gibi, küçük şeylerde de aynı şekilde davranacaktır. Cömert insan uygun olanın ve iyi olanın ötesinde harcarsa bundan acı duyar (Aristoteles, 2014 177). Cömertler başı da çok güzel söylemiş ey iyi kişi, sen bunu dinle. Her türlü iyiliğe yol gösteren şey varlıktır her türlü hastalığı tedavi eden şey varlıktır. Varlığı varsa insan akıl ve bilgiyi bulur, her türlü iyiliği yapmaya elini uzatır. İnsan arzu ederse bu varlık sayesinde mavi göğe yükselir. 152 Arzun hacca gitmekse bunun için mal ve servet gerekir gazilik dilersen yine bu servet senin işine yarar. Verecek malı olmazsa insan hiçbir iyiliğe el uzatamaz (Has. Hacib, 2005 695). Eğer uzun ömür dilersen, cömert ol başkalarından mümkün mertebe tuz ekmeği esirgeme (Has. Hacib, 2005 739). Alçakgönüllü ve insanlığa karşı insanlık gösteren adam ne der dinle sen iyi nam kazanmak istersen, gayret et çok cömert olmaya çalış (Has. Hacib, 2005 781). Yazar cömertliğin insan ilişkilerini de olumlu etkilediğini vurgulamaktadır ki herhangi bir beklenti olmaksızın insanlar arasında verici olmanın, ilişkileri güçlendiren ve işbirliğini arttıran bir etkisi de vardır. Sahip olduğu imkânları diğerleri ile paylaşanlar, onlara ikramda bulunanlar, bu davranışlarıyla başkalarına faydalı oldukları gibi kendilerine de iyilik yapmış olurlar. Kimseden bir şey beklemeden yapılan iyilik ve yardım, yardım edilen kişilerin gönüllerinde sevgi ve güven duygusunu uyandırır her iki tarafında mutlu olmasına hizmet eder. Cömert kişi kendisine ait bir şeyi paylaşırken, farkında olmadan muhatabının iç dünyasına güzel bir tohum eker. Bu tohum hemen başak vermese de yavaş yavaş yeşerir ve kişiye olumlu özellikler kazandırır. O insanda kendisine cömert davranan kişiye karşı minnet ve şükran duygusu uyandırır. Bu da ilişkilerdeki bağı güçlendirir ve insanları yalnızlıktan kurtarır. Başkalarını düşünmek şefkatin belirtisidir. Şefkat ve sevgiyi ifade etme ve canlandırmanın belki de en iyi yolu karşılıksız vermektir. Veren kişi kendisini, alandan daha iyi hisseder. Bu anlamda cömertlik, içinde şefkat duygusu ve empatiyi barındırır (Tarhan, 2013 164-171). Kur'an cömertlik ile ilgili şöyle buyurur Onlar ki gabya inanırlar. Namazı kılarlar ve kendilerine rızık olarak verdiğimiz şeylerden de infak ederler… İşte onlar, Rablerinden bir hidayet üzeredirler ve işte onlar, felaha erenlerdir (Bakara, 3-5). O takva sahipleri ki, bollukta da darlıkta da Allah için infak ederler. Öfkelerini yutarlar ve insanları affederler. Allah muhsinleri sever (Â'li İmran, 134). Cömertlik, nitelikleri bizim için en değerli olan harcamalardan doğar. Bunlar dinî bir özellik taşıyan her şey ile ilgili uygulamalardır. Malının bir kısmını yardımlara harcayan kimse, aslında toplumdan aldığının bir kısmını muhtaçlara geri 153 vermiş olmaktadır. Bu da kişinin kendisi ve başkaları için bir değer yaratmaktadır. Bu toplumun daha iyiye gitmesi için bir yatırımdır. En iyi yatırım şekli de başkaları için değer yaratmak amacıyla vermektir. Böyle bir davranış aynı zamanda psikolojik olarak bilinçaltına, gerekenden fazlasına sahip olduğunu telkin etmektedir. Kişi kendisinin yeterinden fazlasına sahip olduğunu düşünmeye başladığında hem kendisinin hem de diğerlerinin istediklerine sahip olabileceklerini düşünür. Bu düşünceye sahip olduğunda bunun gerçekleşebileceğine inanır. Başkalarına vermek, kişinin kendilik algısı ve duygusunda önemli değişikliklere yol açar, kendini daha saygın ve değerli görmesini sağlar (Hökelekli, 2013 259). İnsan için bu dünyada en değerli iki şey can ve maldır. Mal çoğu zaman can ile yani bireyin gayret ve uğraşlarıyla elde edinildiğinden büyük öneme sahiptir. Hatta kimileri için canlarının bile önüne geçebilir. Bu bakımdan kişinin malını infak edebilmesi, paylaşabilmesi hem dini açıdan hem kişisel açıdan önem arz etmektedir. Dini anlamda kişinin Allah rızası noktasında yapmış olduğu infak bireyin Allah ile olan iletişiminde bir yakınlaşma kaynağı iken psikolojik anlamda ise verme eylemi kişinin merhamet, şefkat, diğerkamlık, sevgi gibi duygularını besler. Günümüzün en bariz hastalıklarından biri olan bencillik ve duyarsızlaşma, diğer insanları önemseme biçiminin bir göstergesi olan cömertlik ile gelişim kaydedebilir. Cömertlik toplumsal birlik ve bütünlük anlamında da gereklidir. Dini açıdan bu hususta zorunluluklar mevcut olmak ile birlikte, insanın malını elinden geldiğince paylaşması teşvik edilmiş ve bunu uygulayan kişiler övgüye mazhar olmuştur. Bu bakımdan verme olgusu toplumsal selameti sağlarken, bireysel anlamda da insani duyguları ihya etmektedir. Yusuf Has Hacib de insanı fayda ekseninde değerlendirirken cömertlik üzerinde durmuş ve ancak başkalarına faydalı olan kişinin insan vasfına layık olabileceğini belirtmiştir. Cömertliğin getirdiği gönül zenginliğinin bu dünya ve ahiret için bir kurtuluş olduğunu söylemiş cömert, faydalı kişiyi bu dünyada hayat bulanlar olarak nitelemiştir. 154 3.2.13. İnsan İlişkileri, Dostluk ve Mutluluk İlişkisi İnsan bireysel olduğu kadar toplumsal bir varlıktır. İnsanlar kendilerini çevreleri ile temsil ederler. Hepimiz kendi bakış açımıza sahip olan, bizim değer yargılarımızla eş düşen insanların yanında olmayı tercih ederiz. Tabii birey olarak çevre ile olan ilişkimiz karşılıklıdır. Çevremiz bizi etkilerken, biz de çevremizi etkileriz. Yazarımız da kitabında insanlarla olan ilişkimizin önemi üzerinde dururken, birey toplum ilişkisindeki bu karşılıklı etkileşimi göz ardı etmemiş, önemle üzerinde durmuştur. O, toplumsal ilişkide bireyin toplum yararına yaşayan bilinçli bir kişilik olması gerekliliği üzerinde dururken, bireyin kendini hayra yöneltmesi ve iyi bir kişilik temeli üzerinde ilerleyebilmesi için de güzel ahlak sahibi insanların yanında bulunması gerektiğini vurgulamış, insanın arkadaş edinirken dikkat etmesi gerekenleri belirtmiştir. Ve ona göre, dost seçimi çok önemlidir. İnsanın hayırlı dostlar edinmesi onu mutlu kılar kötü insanlarla kurulan dostluklar ise kişiyi olumsuz etkiler. Şimdi yazarın bu konudaki ifadelerine bakalım Tanrı bu dünyayı bilerek yarattı helalinden yiyecek ve içecek gönderdi. İyi arkadaş edinerek onlarla düşüp kalkmalı insanın arkadaşı iyi olursa kendisi de iyi olur. Başkalarına faydalı olabileceğin yerde insanlara karış bil ki, insanlara faydalı olmak insanın yararınadır. Başkasına faydası dokunmayan kişi ölü gibidir faydalı ol, ölü olma ey mert yiğit. Birinin arkadaş ve ahbabı ne kadar çok olursa, onun adı o oranda memlekete yayılır, işi yoluna girer. O bu dünya içinde dileğine kavuşur eğer ahret mutluluğu isterse onu da bununla sağlar. Kara günün de bu dostlar onun uğrunda hayatlarını feda eder sevinçli gününde de sevinçten gözleri parlar. Onun erdemini herkese söyleyip yayarlar kusurunu görünce de ağızlarını açmayıp gizlerler (Has. Hacib, 2005 607-609). Dostluk gerçekte bir erdemdir ya da erdem ile birlikte bulunur üstelik o yaşamak için de çok gerekli bir şeydir (Aristoteles, 2014 382). Mutluluk da toplumsal iyi olmayla paralel bir kavramdır. Ve aslında yaşam demek insanlara ilgi göstermek, bütünün bir parçası olmak, elden geldiğince insanlığın esenliğine katkıda bulunmaktır (Adler, 2012 13). Başkalarının iyiliğini düşünmek, yararına davranmak hazlarını arttırmak, acılarını dindirmek başkalarının yararı için kendi isteklerinden özveride bulunmak ve tutkularını sınırlamak sosyal hayatın geleceği açısından oldukça önemlidir. İnsanlığın ahlak ve kültür bakımından gelişmesi, kendinden çok toplumu ve insanlığı düşünen özverili insanlar sayesinde mümkün olmuştur. 155 Toplumun gelişmesinde her zaman eğitim ve öğretim yoluyla başkalarının çıkarlarını kendi çıkarlarına üstün tutan insanların yetiştirilmesine ihtiyaç duyulur. Kendisinin bir kişilik olduğu ve kendisinden başka kişilerin de varlığı bilinciyle hareket eden insan, sadece kendi çıkarlarını düşünemez, kendi kişisel çıkarlarını hayatın nihai amacı sayamaz. Toplumda kendileri kadar başkalarını da düşünen kişilerin sayısı arttıkça sağlam bir sosyal düzen ortaya çıkar (Hökelekli, 2013 247). Dostluk, hatadan korunmaları için, genç insanlara bakılmaları için ve yaşlılığa bağlı etkinlik yoksunluklarını gidermek için yaşlılara ve nihayet yüce eylemlere yöneltilmeleri için yetişkinlere bir yardımdır (Aristoteles, 2014 383). Yardımlaşma merhamet, fedakârlık ve diğerkamlık ile ilişkili bir kavramdır. Zira insanı yardım etmeye iten duyguların başında merhamet denilen acıma duygusu ve fedakârlık yapma hissi gelir. Bu duygular insana, toplumda yalnız yaşamadığını aynı toplumda yaşamanın gereği olarak diğer insanların durumlarıyla ilgilenilmesi ve gerektiğinde ihtiyaçlarını gidermede onlara yardım edilmesini telkin eder (Öksüz, 1999 215). İnsanlar paylaştıkları dostluğa sahip olduklarında dostluklarının kaynağında olan konuya göre birbirlerine iyilik isterler. Dostluklarının temelinde yarar olanlar, birbirlerini kendi özlerinden dolayı sevmezler birbirlerinden elde ettikleri herhangi bir iyilik olduğu için severler. Dostlukları hazza dayanan kişiler de böyledir. Fakat gerçek dostluk, erdemli ve erdem bakımından birbirine benzeyen insanların dostluğudur çünkü bu tür dostlar iyi olduklarından, birbirlerinin iyiliğini isterler ve onlar, kendilerinden dolayı iyidirler. Fakat dostlarının iyiliğini onları sevdikleri için isteyenler en mükemmel dostlardır, her biri hem gerçek anlamda hem de dostu için iyidir ve birbirlerine yararlıdır. O halde bu dostluk, hem süresi bakımından hem de diğer özellikleri bakımından olması gerektiği şekildedir (Aristoteles, 2014 391-392). Yine yazar insanın bireyler arası ilişkilerde nasıl hareket etmesi gerektiği ve ne şekilde hareket ederse mutlu olabileceğini şu şekilde izah etmektedir Kendinden büyüklerin sözüne karşı gelme cevap vermek gerektiğinde kaba söz söyleme. Büyüklere saygı göster, hürmette kusur etme böylece sen de yükselirsin, onların mutluluğu sana da bulaşır. Kendi akranlarını sık sık ziyaret et onlara katıl ve onlarla ilişkini kesme. Sana siz diyenlere 156 sen de siz tabirini kullan, karşılık verirken daima karşındakinden daha nazik davran (Has. Hacib, 2005 741). Bilgisizi kendine fazla yakın tutmamalısın yakın tutarsan şüphesiz ki yakışıksız harekette bulunur. Bilgisizlere yaklaşma kendine hâkim ol kendine hâkim olan insan hayatını mutlulukla geçirir (Has. Hacib, 2005 765). Selam insana selamet yoludur kim selam verirse karşındakine teminat vermiş olur. Selam insan için emniyet ve selamettir selam veren karşısındakinin hayatını emniyet altına alır. Selam veren kişi insana aman verir selamı alan ise selamette olur. Selam insanı insanların şerrinden korur selama karşılık veren de selametini teminat altına alır (Has. Hacib, 2005 855-857). Kim fazilet sahibi olmak istiyorsa yalnızca fazilet sahibi kişilerle görüşmelidir ve bu yolda sadece dostluk, iyilik, doğruluk, uyumluluk, sabır, vefa, vicdani temizlik, saf sevgi gibi faziletlere sahip olan değerli bir dost ile arkadaşlık kursun. Kim ki makam mevki, mal mülk ve zevk peşinde koşuyorsa o da olsa olsa kurnaz tilkilere benzeyen kişilerle düşüp kalkacak, bu yolda sadece iflah olmaz düşmanlarla ve pis tabiatlılar ile arkadaşlık kuracaktır (Hazm, 2012 63). Dostluk, dostlardan birini üzen şeyin diğerini de üzmesi, birini sevindiren şeyin diğerini de sevindirmesidir. Bundan aşağı düzeydeki ilişki dostluk sayılmaz. Dostluğun daha fazlası, bunu gerektiren bir sebep olmadığı halde canını ve malını seninle paylaşması, seni senden başka herkese tercih etmesidir. Tabii burada, maddi çıkarları için dostluk gösterisinde bulunanlar, içki sofralarında ahbaplığı, günahlarda ve çirkin işlerde bir araya gelenleri, faydasız şeyler uğruna buluşanlar kastedilmemektedir. Bunlar, kendilerini bir araya getiren rezillikler ortadan kalkınca birbirlerinin aleyhine dönerler ve birbirlerine sırt çevirirler. Dost, başka hiçbir amaç için değil, yalnız Allah için bazı değerleri paylaşanlar veya yalnızca saf sevgiden dolayı bir araya gelen insanlardır (Hazm, 2012 100-125). İnsan insana muhtaçtır. İnsanlar birbirleriyle anlam kazanır. İnsanın etrafındakilerle ilişkisi onun, yetilerini, sıfatlarını ortaya çıkarması bakımından önemlidir. Ahlak bu ilişki bazında görünür hale gelirken, din ise bu ilişkinin pekişmesini teşvik etmiş, sevgi temelli bir toplum çağrısında bulunmuştur. Psikoloji açısından ise insan oluşturduğu sağlam ilişkiler sayesinde güven ve sevgi ihtiyacını doyurmakta, yalnızlık girdabından kurtulmakta ve insanlar tarafından fark edilme 157 duygusuyla kendini birey gibi hissedebilmektedir. İnsanın bağlanma, sevme ve güven duygusuna da cevap oluşturabilecek ilişki biçimi dostluktur. Bugün terapi merkezlerinde kuyruk kuyruğa bekleşen insanlığımız artık birilerinin kendisini dinlemesini anlamasını bu şekilde tolare etmeye çalışmaktadır. Bireyselliğin, egonun, önce kendini düşün, nasıl mutluysan öyle yaşa anlayışının kültürümüze empoze edilmiş halinin sonu hastane köşeleri olmuştur. Herkesin ben dediği bir dünyada kaygı azalmaz çoğalarak devam eder. İnsanların birbirlerine güvenleri kalmadığı gibi birbirlerine ayıracak vakitleri de yoktur. Özellikle samimiyetsizliğin getirdiği bu güven eksikliği gerçek dostlukların önünde en büyük engeldir. Hırsın baş gösterdiği bir yaşama şekli de insan ilişkilerini olumsuz etkilemektedir. Geniş aile modeli çekirdek aile boyutuna geçmiş çekirdek aile bireyleri ise özgürlük adına bugün yitirilmiş bir gençliğin tohumlarını geleceğe taşımaktadır. Genç nesil geçmiş tecrübelere burun kıvırıp, sadece kendi kurdukları dünyada her şeyi bilir edalarıyla yaşayıp giderken yitirilen şey değerlerdir. Geleneğin, kültürün, ahlakın, normların aktarımı ise ancak sosyal ilişkilerden saygı ve edebin muhafaza edilmesi ile mümkündür. Bugün ücret karşılığı gidip dertlerini, sorunlarını psikologlara anlatan insanlığımızın sorunu iletişimsizliktir, sevgisizlik ve yalnızlıktır. Bencilliğin reklamı öylesine işletilmiş ki ruhlarımıza, insanlarımız özgürlük adına bireysellik adına, birbirlerine katlanma, sabır merkezli ilişki modelleri, sevgiye dayalı dostluklar yerini, kimseye katlanmak zorunda olmadığını düşünen ve kimseye güven duyulmayacağı iddiasına dayanan bir zihniyete bırakmıştır. Değerler yitirildiğinde ortaya çıkan ilkesizlik ve duyarsızlık sonucu insan fıtratına adeta savaş açan bu yeni dünya modelinde, insana makyajlı bir mutluluk vaadi sunulmakta ve kişi bu gelgitlerin içinde maddeye dayalı, hırs merkezli, haz peşinde bir varlık haline gelmektedir. Çünkü mutluluk kazanç merkezlidir. İnsanlar sadece kazanabilmenin elde etmenin derdindedir. Dünya insana mutluluğun kendisi gibi sunulmakta, manevi birikimler yitirilmekte ve insan görünenin ötesinden yoksun bırakılmaktadır. Bu dramın ortadan kalkması ancak, geleneklerimize, büyüklerimize itibar ve edep ile sarılıp insanları, yaradan adına sevebilmek ile sağlanır. İlahi değerlerimizi gündeme taşıyamadığımız sürece insanlar manevi boşluklarını madde ile doldurma yolunda devamlı çabalayacaklardır. 158 Yusuf Has Hacib de mutluluk anlayışını şekillendirirken dünya ve ahiret bağlamında tek bir tarafa ağırlık vermek yerine bireyin dünya ve ahiret dengesini kurabilmesinin üzerinde durmuş bu anlamda bireyin toplumsal ilişkilerine de oldukça önem vermiştir. Yusuf Has Hacib bireyin toplumla iç içe olmasını olabildiğince örfî kurallara uygun ve herkesin elinden geldiğince birbirine faydalı olduğu bir toplum, birey modeli ortaya koymayı amaçlamıştır. Bu iletişim ağında bireyin ahlakî gelişimde doğru insanlarla kurulan ilişkilerinde üzerinde durarak bireyden bilinçli bir toplumsallaşma beklentisi içindedir. Çevrenin insan üzerindeki etkisini vurgularken mutluluk temasını da bu çerçeve üzerine kurgulamıştır. İçinde sevme kabiliyeti bulunmayan insanın, huzuru, mutluluğu ve sükûneti bulabilmesi mümkün değildir. Sevgi ruhun en temel gıdasıdır. Muhabbet, yardımseverlik, iyilik, fedakarlık hep bu sevgi tohumunun çiçekleridir. Dostluk insanın bu dünyada başına gelebilecek en değerli şeydir. Dostluk can gibidir. Dostun varlığı ile varlık bulunur. Dost, hem bu dünyada hem öbür dünyada kişiye hayır getirendir. Kişi dostunu seçerken buna dikkat etmelidir. Karga çöplüğe, bülbül gül bahçesine götürür derler. İnsanın dostluk bazında bu bilince sahip olması kendi saadeti açısından zaruridir. 3.2.14. Kıskançlık ve Mutluluk İlişkisi Kıskançlık, olumsuz ahlaki özelliklerden birisidir. Yusuf Has Hacib kitabında kıskançlığın insan üzerindeki olumsuz etkilerinden bahsetmiş ve insanın mutluluğunu da olumsuz anlamda etkilediğini vurgulamıştır. Çekememek bir hastalıktır ve uzun bir tedaviye muhtaçtır onun yediği kendisini yer ve o kendi kendini eritir. İyilik ve kötülük hep Tanrı hükmüdür Tanrı verirse, çekemeyen insan kıskançlıkla buna engel olamaz. Böyle olunca insanları çekememenin ne faydası var insanları çekemeyen kişinin sonu hastalıktır. Gücünün yettiğince herkese iyilik et hiç şüphe etme, sana bundan ancak iyilik gelir. Birinin sevinci varsa, buna sen de sevin o keder ve kaygıya düşerse, sen de kederlen. Böylece adın iyi olur, insanlar da seni sever, herkes seninle dost olmaya can atar (Has. Hacib, 2005 735). 159 Kıskançlık kişinin, en genel anlamda nimet sahibinin nimet yönünden seviyesine ulaşamayacağı fikri veya sanısından doğar. Kıskançlık, bireyin diğer insanların sahip olduğu güzellik ve mutluluk gibi şeylerden dolayı içinde hissettiği acı bir kin ya da insanların sahip olduğu kötü ve olumsuz şeylerden dolayı da tatlı bir sevinç hissine kapılmasıyla ilgili bir şeydir (Okumuş, 2005 128). Kıskançlık, haset, sahip olunan bir şeyi kaybetme korkusundan çok, başka birisine kötülük yapma arzusuyla şekillenir. Bizim toplumumuzda geleneksel yapının çözülmesi, diğerkâmlık ve özgeciliğin bir şekilde değer yitimine uğraması haset kültürünü tırmandırmaktadır. Hayatı bir ‘fare yarışı' olarak tanımlayan rekabetçi anlayış, kişinin özgüvenini yanlış sacayakları üzerine kuruyor. Maddî güç, başkalarının üzerinde iktidar kurabilme kabiliyeti, toplumsal alanda görünürlük ve işitilirlik gibi gelgeç değerler, özgüvenin en önemli belirleyicileri oluyor. Hayat bir kez ‘fare yarışı' olarak algılandığında, bizden önde olduğunu düşündüğümüz herkes öfkemizin nesnesi oluveriyor (Sayar, 2014 99). Haset kültürü insan ilişkilerini infilâka hazır bir bomba haline getiriyor. Bu havayı soluduğumuzda, başkasının yükselmesi bizim değersizleşmemiz haline geliyor. O halde onu da dedikodu, kara çalma, çelme takma gibi en adi vasıtalar ile yanıma çekmeliyim ki, değersizlik hislerim beni perişan etmesin. Bu toplumun özgüven spazmıdır. Özgüven bazen büzüşüyor, o kadar narinleşiyor ki, her şey ve herkes tehdit oluveriyor. Sonra birden gevşiyor, dağa taşa meydan okuyan sağlıksız bir ruh haline dönüşüyor. Bu psikolojik dinamik, insanları hemen hiç zahmet harcamaksızın otorite kılmaya yetiyor (Sayar, 2014 99). Hayatını sevinç içinde geçirmek istersen, mümkünse, insanları kıskanmamaya çalış (Has. Hacib, 2005 ). İnsanın yaşayan ruhu üzerinde en zedeleyici duygulardan belki de birincisidir kıskançlık. Kıskançlık duygusu altında sahip olma, kendisine öncelik verme istekleri yatar. Sahip olduklarını kaybetme korkusu kıskançlık duygularını ayaklandırır (Tarhan, 2012 88). Kıskançlık eğiliminin doğuştan geldiğini söyleyebiliriz. Özellikle ben merkezli insanlar ben her şeyin en iyisine layığım, her şeyin en iyisi bende olmalı düşüncesine sahip oldukları için kıskançtırlar. Bütün olumsuz duyguların 160 altında yatan şey bencilliktir. Ve kıskançlık, açık bir gerçeği bile reddetme ihtimali doğurduğu için, kıskanç insanlar, gerçeği tam anlamıyla göremez ve yanlış algılamada bulunabilirler (Tarhan, 2013 182-183). Ebu Bekir er-Râzi bir kimsenin elindeki nimet ya da faziletin kendisinde olmasını istemek anlamına gelen kıskançlığı, kişinin kendisine herhangi bir zararı olmadığı halde başkasının lehine olanı ve bir iyilik elde etmesini istememe duygusu olarak ifade eder. Yani, bir bakıma kıskançlık insanın kendi dışındakilerin faydasına olanı istememesi durumudur. Bu kişiler başka insanların bir menfaat elde etmelerini istemedikleri gibi onlara bir zarar ve bela gelmesinden de hoşlanmaktadır. Aynı şekilde Râzi cimrilik, açgözlülük ve tamahın aynı insanda bir araya gelmesi sonucunda oluştuğunu söylediği kıskançlığın sahibine çok büyük sıkıntı ve işkence verdiğini söyler (Akt. Karaman, 2004 126-127). Kıskançlığın sebebi ise, insanların kendilerini aşırı şekilde sevmeleri, söz konusu makama diğerlerinden ziyade kendilerini layık görmeleri ve istenilen mertebeye diğer insanlardan önce ulaşmak istemeleridir. İşte bu nedenlerden dolayı insan daha önce kendisiyle aynı konumda olan birisinin herhangi bir konuda kendisinden önde olmasını istemez ve önde olduğunda da bu durumdan dolayı içinde üzüntü hisseder. Râzi'ye göre, kıskançlık insana haz vermemektedir. Hem nefse hem bedene birçok zararları dokunmaktadır. Her şeyden önce kıskançlık, nefsi aptallaştırarak düşünce gücünden yoksun bırakmaktadır. Ayrıca nefsi ve bedeni etkileyen uzun süreli gam, keder ve üzüntü gibi durumlara da sebep olduğundan nefsi kendisi ve içinde bulunduğu beden için yararlı şeyler yapması için boş zamanı kalmayacak derecede meşgul etmektedir. Bunun sonucunda da bedene elem vermenin yanında uzun süreli uykusuzluk, iyi beslenememe, benzin solması, bedenin mizacının bozulması gibi bedenle ilgili zararlar meydana gelmektedir. İşte bu zararlarından dolayı kıskançlık mutluluk önünde en büyük engellerdendir (Karaman, 2004 128-129). Haset kültürü insanların birbirleri ile konuşmasını da engelliyor. Baktığı her yerde güç yarışı görenler, adeta gücü kutsuyor ve onu elde etmek için her vasıtayı mubah sayıyor. Haset çok kuvvetli bir histir ve ona mağlup olan kimse yok ki, iç 161 huzuru bulabilsin. İçten içe insanı kemiren, sinir uçlarını her daim uyaran, insanı devamlı bir mutsuzluğa hapseden olumsuz bir duygudur. Bütün zaferleri Pirüs zaferi. Ötekinin tahrip edilmesi için sıkılan her kurşun aslında kendisini vuruyor, başkasını yok etmek için harcanan her çaba aslında kendi iç ışığını söndürüyor (Sayar, 2014 100). Kıskançlık öncelikle kişinin öz yetersizliği ile ilgili bir kavramdır. Kendi yetilerini ve sahip olduklarını şişirilmiş bir benlik algısıyla hep eksik gören kişi devamlı başkalarının sahip olduklarına odaklanıp aslında her şeye kendinin layık olduğu düşüncesi ile kıvranır durur. Kıskanç kişi hayatındaki güzellikleri göremediği gibi insanları da kendisi gibi görür. İnsanların üzüntüleri, kayıpları, eksiklikleri onun sevinci olur. Bu şekilde hiç kimse ile özdeşim kuramaz, sevgiye dayalı ilişkiler geliştiremez. Hareketleri ve sözleri ile de insanlara devamlı olumsuzlukları aşılayarak etrafını huzursuz kılar. Kıskanç kişi hep sahip olmak ister ve hiçbir zamanda bu sahiplenmeler ona yetmez. O sahip olmaya dayandırdığı güç ve emniyet duygusunu hep daha fazla olması arzusuyla diri tutar. Her sahipleniş onu bir süre yetersizlik duygusundan kurtarsa da süregelen zaman onu gene yetersizliğe hapseder. Kıskançlık insanda samimiyetsizlik, güvensizlik, hırs, açgözlülük, bencillik, tamahkârlık gibi olumsuz sıfatların gelişimine sebep olur. Devamlı başkalarının sahip oldukları ile gamlanan kederlenen insan kendi noksanlığı içinde çırpınır durur. Yazarın ifadesi ile dünyası huzur dolu olsun isteyen kişi kıskançlık hastalığından azâd olmalı. 3.2.15. Eş Seçimi ve Mutluluk İlişkisi İnsanın mutluluğunu etkileyen en önemli hususlardan biri de eş seçimidir. İnsan hayatının belki de en önemli aşamalarından biri olduğunu da söyleyebiliriz. İnsan hayatını geçireceği insanı seçerken bu seçimi bilinçli bir şekilde yapması önem arz eder. Yazar kitabında bunun önemini belirtmiş eş seçiminde dikkat edilmesi gereken hususları zikretmiştir. İnsanın bu konudaki yapacağı seçimde İslami bakış 162 açısına çok yakın ifadeler kullanan yazar, insanın evlilik seçiminde ahlakî güzelliğin tercih edilmesi gerektiğini belirterek ancak bu şekilde mutluluğa ulaşılacağını vurgulamaktadır Eğer evlenmek istersen, çok dikkatli ol ve iyi biz kız ara. Alacağın kişinin soyu sopu ve ailesi iyi olsun kendisinin de hayâ ve takva sahibi, temiz olmasına dikkat. Alacaksan el değmemiş, senden başka erkek yüzü görmemiş, bir aile kızı almaya çalış. Böylesi seni sever ve senden başkasını tanımaz, yakışık almayan uygunsuz hareketlerde bulunmaz. Evleneceksen, kendinden aşağı derecede biriyle evlen kendinden yüksek ailelere yaklaşma, sonra onun esiri olursun. Sınamış kişi ne der, dinle sınamış kişinin işi hep mükemmeldir. Evleneceksen, kendinden aşağı biriyle evlen ömrünü huzur içinde geçirirsin. Onda yüz güzelliği arama, güzel huy ara huyu iyi olursa seni memnun eder. Ey takva sahibi kişi evlenme, evlenirsen kendi dengin ile evlen. Yüz güzelliği arama, güzel huy ara huyu güzel olursa o mükemmel demektir. Ey güzellik arayan, güzellik arama sen al yanağını boş yere sarartma.. (Has. Hacib, 2005 771) Mutlu olma bakımından değerlendirildiğinde evli olma ile ilgili yapılan çoğu çalışmada olumlu sonuçlara ulaşılmıştır (Yetim, 2001 164). Evlilik hayatın en önemli aşamalarından biridir. Hayatın bu anlamda doyurulması noktasında insanın eş seçiminin önemi büyüktür. Yusuf Has Hacib de bunun önemi üzerinde dururken eş seçiminin öneminden bahsetmektedir. Her iki cinsiyetten evli insanların, hiç evlenmemiş, dul veya ayrı yaşayan insanlardan daha fazla mutluluk bildirdiği, ulaşılan ortak bir bulgudur (Yetim, 2001). Evlilik bireylere derin ilişkide bulunma ilginç, çekici ve destekleyici sosyal etkileşimleri sağlama gibi olanakları düzenli olarak sunmaktadır. Bireyler tamamlayıcı ilişkilere girerek, yaşamın zorluklarına birlikte göğüs gererler. Ayrıca evlilik, bireylere geniş bir arkadaşlık ağı da sunmaktadır. Tüm bunlardan dolayı, mutlular içerisinde evli olanlar ilk sıralarda yer alırlar. Sonuçta evlilik ile mutluluk arasındaki nedensel ilişki olumlu ve olumsuz olmak üzere iki yönlüdür. Yani, mutluluğun artmasında ve azalmasında başlıca etkenlerden biri evliliktir. Ayrıca anne babanın olumlu evlilik ilişkisinin, çocukların evliliğinde ve mutluluğunda katkısı olduğu bulunmuştur (Yetim, 2001 164-165). Kim evlenmek isterse şu dört kadınla evlenir biri zengin kadınla evlenmek ister biri güzel olmasını ister ve ona göz diker bir başkası soyunun sopunun asil olmasını ister ve bu asalet payesiyle 163 iftihar eder. Başka biri de çok takva sahibi olmasını arzular onu bulunca kendini hemen o an kaptırır. Bunlardan hangisinin daha iyi olduğunu sana söyleyeyim evlenmek istersen bana kulak ver. Ey alacağı kadının takva sahibi olmasını isteyen beyzade böylesine rastlarsan, bu dört şeyi de bir arada bulmuş olursun. Eğer iyi ve takva sahibi bir kadın bulursan, bu fırsatı kaçırma derhal evlen, ey iyi kişi. Arzun zenginlikse o tasarruf ederek seni zenginleştirir ve yüzünü güldürür. Ahlakı dürüst olan güzel görünür kadının güzelliği onun tavır ve hareketleridir, bunu bilen bilir. Kadın takva sahibi ve temiz olursa asil demektir ve diğer üç şey de onda birleşir, ey kudretli kişi. Ey hâkim insan, takva sahibi olan kadın iste takva sahibi biri bulunursa bu dört şey onda birleşmiş olur. Böyle bir kadın bulursan çabuk davran fırsatı kaçırma (Has. Hacib, 2005 771-773). Yukarıda da ifade ettiğimiz üzere, Yusuf Has Hacib eserini yazarken mutluluk ile ilişkilendirdiği ahlaki nitelikleri zaman zaman İslam literatüründen de beslenerek ifade etmiştir. Yukarı da görmüş olduğumuz ifadeler de, bize eş seçimde dikkat edilecek hususlar noktasında peygamberimizin tavsiyesini hatırlatmaktadır. Kadın dört (hal ve sıfat) için nikâh olunur malı, soyu, güzelliği ve dindarlığı. Sen dindar olanını ele geçirmeye bak, (eğer dediğim gibi yapmazsan) yoksulluğa düşersin (Kara, 2012 75). Aile bireylerin gelecekleri noktasında en temel dinamiklerden biridir. Sağlıklı bir aile sağlıklı çocuklar ve sağlıklı bir toplum demektir. Bu bakımdan kişinin hayatında yapacağı en önemli seçimlerden biridir eş seçimi. Bireyin eşiyle bütünlüğü yakalayabilmesi ve yuva olabilmesi ruh sağlığı ve huzuru açısından çok önemlidir. Yusuf Has Hacip bu seçimi yaparken ne şekilde karar verilmesi gerektiği ile ilgili dikkate değer bir çözümleme sunmuştur. Bu önerileri Peygamberimizin hadisi ile de özdeşleşmektedir. İnsanların değer yargıları üzerinden yola çıkarak güzellik, servet, soy ve takva üzerinde dururken tercihin güzel ahlak yani takva üzere olan yönünde yapılması durumunda kişileri huzura götüreceği belirtilmiştir. Çünkü takva, güzel ahlak, gönül zenginliği kişiye diğer üçünü de (zenginlik, asalet, güzellik) sunmaktadır. Bugünkü evlilik tercihlerine bakıldığında doyumsuz bireylerin tercih noktaları takva ve güzel ahlak merkezinden çok uzaktadır. Güzellik, para en önde gelen tercihlerdendir. Kadınlar, erkeklerin gelir ve kariyer durumuyla ilgilenirken, erkekler de bayanların güzelliği, geliri ve kariyeri üzerinde durmaktadır. Evlilikler sevgi, sadakat, ahlak boyutundan çok öte tercihler noktasında kurulmakta ve bu şekilde tamamen nefsâni düşüncelerle yapılan evliliklerde birbirine katlanma, sabır, 164 hoşgörü kavramları anlamını yitirerek boşanmalar keyfî bir boyut kazanmaktadır. Herkesin benim istediğim olsun , benim mutluluğum önemli gibi bireysel, çıkarcı tavırları evliliklerin ayakta kalmasının önünde en büyük engellerden biridir. İçinde İlahi tema bulundurmayan tamamen haz ve menfaat odaklı hiçbir ilişki huzura zemin hazırlayamaz. Boşanmaların bu şekilde keyfîleşmesi ise aile kavramının değeri ve otoritesi bakımından toplumsal bir çöküşe sürüklenmedir. Bu bakımdan kişiler, tercihlerinde ve niyetlerinde nefsani güdülerden arınıp sorumluluk bilinci ile hareket etmeleri konusunda bilinçlendirilmeli ve sağlıklı evlilikler için gereken yapılmalıdır. Bu durumda yıpranan çocuklar ile sağlıklı ve huzurlu bir geleceğe hazırlanmak mümkün görünmemektedir. Mutsuzluk kişinin içindedir, hazlarının esiri olma, hep daha mükemmelini arzulama, elindekinin güzelliklerini görememe, kanaat etmeme, sabırdan noksanlık, sevgi ve şefkatten yoksunluk bilinçsiz bir aile yapısı ortaya çıkarmakta sonuç olarak mutsuz, huzursuz bireyler ortaya çıkmaktadır. Sonuç olarak evlilik, aile yaşamının birey yaşamındaki kalıcı etkilerinden dolayı mutluluğu etkilemektedir. Evlilik ve aileden alınan doyum mutlu olmanın en önemli öngörücülerinden biridir. 3.2.16. Görgü Kuralları ve Mutluluk İnsan hayatının en temel dinamiklerinden biri de insanlar arası ilişkiler ve bireyin kendine olan saygısıdır. Görgü denilen şey de bireysel başlayıp sosyal olarak devam eden bir olgudur. İnsanın çevresiyle kurmuş olduğu ilişki biçimi onun mutluluğunu temin etmesi bakımından önemlidir. Toplum yazısız kurallar bütünüyle organize olmakta ve birey kendini ifade ederken bu kurallar ona dayanak oluşturmaktadır. Bu anlamda sağlıklı bir ilişki için görgü kuralları önem arz etmektedir. Tabii bu kurallar çevresel koşullara göre çeşitlilik arz eder. Ancak burada önemli olan bireyin topluma bu konuda uyum sağlayabilmesidir. Yazarımızda insanın toplumsal davranışlarının bireysel hayatını etkilediğini vurgulayarak insan ilişkilerinin önemini şu şekilde ifade etmiştir 165 Senden büyük yemeğe başladıktan sonra, sen elini uzat bak, adet böyledir. Yemeğe sağ elini besmeleyle uzat böylece yemeğin bereketi artar, sen de zengin olursun. Başkasının önündeki lokmalara dokunma kendi önünde ne varsa, onu al ve ye. Ne kadar tok olursan ol, insan ikram edilen yemeği reddetmemeli yemeği alınca ısır ve ufak ufak çiğne sıcak yemeğe ağzınla üfleme. Yemek yerken sofra üzerine sürünme insanların huzurunu kaçırma, hareketlerine dikkat et. Bütün bunlar usul bilmezlikten ileri gelir usule uygun davran usul bilmeyen kişilerin başkalarına zararı dokunur. Her şeyin usulü, adabı erkânı vardır usulü tam olarak uygulayan kişinin yüzü güler. Usul, adap ve erkân bilmeyen kişi insanlara katılırsa işinde başarılı olamaz (Has. Hacib, 2005 787-789). Görgü kuralları geleneksel ve zamana göre değişen nitelikte olabilir. Ancak, bu kurallar hayatı daha karmaşık veya çekilmez yapmak için değil uzun vadede hayatı daha düzenli ve daha kolay yapmak için vardır. Görgü kuralları bu amacı gerçekleştirebildiği ölçüde başarılı olacaktır. Eğer güzel bir mobilya için başta ağacın seçimi, yontulması, rendelenmesi ve parçaların birleştirilmesi ahlak ise zımparalanması, silinmesi ve cilalanması da görgüdür. Görgü, son dokunuştur (Hazlitt, 2006 94). Görgü, başkalarını düşünmeyi içerir. Görgü başkalarına öncelik tanımaktır. Görgülü herkes, başkalarına kusursuz bir nezaketle davranmaya çalışır. Başkalarının gönlünü incitmemeye özen gösterir. Örneğin bir kimsenin sürekli kendisinden konuşması, kendisinden aşırı bahsetmesi, övünmesi görgüsüzlüktür, çünkü böyle davranmak başkalarını rahatsız eder. Görgülü bir insan mütevazidir ya da en azından öyle davranır başkaları da bu davranıştan memnun olur. Güçlünün zayıfa, sıhhatlinin hastaya, gencin yaşlıya öncelik tanıması görgüdür (Hazlitt, 2006 94). Yazıya dökülmemiş fakat çok iyi anlaşılan sayısız görgü kuralı trafik kurallarında olduğu gibi nezaketin geçerli olduğu yerlerde işleyecektir. Öncelik sırası, gerçekte kapıdan önce kimin gireceği ile ilgili kararla sembolize edilen bir nevi trafik kuralları dizisidir. Bir beyefendi bir hanımefendiye öncelik tanır, bir genç yaşlıya öncelik tanır, ev sahibi misafirine öncelik tanır. İşte bu altında iyi bir görgünün yattığı yazılı olmayan kurallar uzun vadede herkese olumlu şeyler kazandırır (Hazlitt, 2006 94). Görgünün öneminden Edmund Burke şöyle bahsetmektedir Görgü hukuka göre daha önemlidir. Hukuk büyük ölçüde görgüye dayanır. Hukuk şurada olmazsa 166 burada, şimdi olmazsa daha sonra bize gerekecektir. Görgü kurallarını aldığımız nefes gibi sabit, kararlı, düzgün fakat farkında olmaksızın uygularız bizim canımızı sıkar veya bizi teskin eder, bizi bozar veya artırır, yüceltir veya alçaltır, bizi kaba veya nazik yapar, bütün biçim ve renklerini hayatımıza katar. Görgü, niteliğine göre ahlaka da yardım eder ya tamamıyla ahlaklı yapar ya da tamamıyla yok eder (Hazlitt, 2006 98). Görgü kuralları ya da edep, adap diyebileceğimiz hususlar öğrenilerek kazanılır. Çevresel faktörlerin ve karakter yapısının da etkili olduğu bu yapıda kişiye öğretilen yaşam şeklinin önemi büyüktür. Görgü kuralları aslında insanın özünü yakalayabilmesidir. Görgü kurallarında dikkat edilmesi gereken nokta kişinin samimiyetini muhafaza edebilme durumudur. Çünkü, bu doğrultuda gelişim bulamamış bir karakter yapmacıklıktan öteye geçemez. Bu davranış onu iki yüzlü ya da yalaka olmaya kadar götürebilir. Samimi ve içten olabilmek, insana insan olduğu için değer verebilmek şahıslara özel değil insanlığa karşı zarif ve naif olabilmek görgünün aslıdır. Bu tür bir iletişim hem güven eksenli hem de belli sınırları aşmadan dengeli bir ilişki biçimidir. Lakaytlığa yer vermeyen herkesin bulunduğu yeri bilmesi açısından önem taşıyan bir kurallar bütünüdür. Edep ve adabın olmadığı yerde ahlaki faziletlerin hüküm sürmesi de mümkün değildir. Görgü kişiyi asil bir ruh sahibi yapar. Kendini bilen insan ne şekilde davranması gerektiğini bilir ve ilişkilerinde ölçüyü kaçırmaz. Görgü, bireysel ahlakın toplumsal şekle çevrilmesidir. Bu meseleyi besleyen temel duygu ise saygıdır. Kendisine saygısı bulunan insanlar topluma da saygı duyarlar, toplumsal ilişkilerini iyi tutan insanlar bireysel anlamda huzur bulurlar. Bu gün edep ve adap odaklı yozlaşma maalesef eğitim öğretimi bile imkânsız hale getirmektedir. Ne aileler evlatlarına dur diyebilmekte ne evlatlar aile, kendinden büyükler, öğretmenlerine nasıl davranmaları gerektiğini bilmektedir. Eskiden abartılarak uygulanan edep adap hususları bugün ise çığırından çıkmış bir şekilde tamamen yok olmakta bu doğrultuda kendini bilmez bir toplum ortaya çıkmaktadır. Edep ve adabın olmadığı yerde ise hiçbir gelişim kaydedilemez ve ahlakî yozlaşma kaçınılmaz hale gelir. Okullarda insanların beyinlerine işletilenler kadar ruhlarına işletilenler göz önünde bulundurulmamış, ahlaki gelişim noktası hep göz ardı edilmiş bu konuda yaptırımlar ortaya konulmamıştır. Ahlakın gelişmediği 167 insani değerlerin pekiştirilmediği bir toplumun bireylerinin akademik anlamda tavan yapması hiçbir şey ifade etmez. Hatta bulundukları makamları kendi ahlakî yapıları üzerine temellendiren zalim, bencil insanların menfaatleri doğrultusunda hüküm sahibi olmaları tam bi felakettir. Bu yüzden her şeyden önce gelen şey insan olabilmeyi öğrenebilmektir. 3.2.17. Ölçülü Olmak ve Mutluluk Ölçü dediğimiz zaman genel anlamda akla gelen şey denge ve tutarlılıktır. Ahlakî özellikler açısından bakıldığında da ortayı bulmak dengeyi sağlayabilmek önemli bir özelliktir. Yusuf Has Hacib'de kitabında bunun önemi üzerinde durmuş insanın ancak ölçülü davranmak koşulu ile selamete ulaşacağını belirterek ölçülü olmanın insan hayatını olumlu etkilediğini vurgulamıştır. Bu anlamda yazar şu ifadelere yer verir. Hiçbir işte ölçüyü kaçırma ölçüyü aşan iş çığırından çıkar. Her şeyin bir uygunluğu, usulü ve adabı vardır her şey uygunlukla selamete kavuşur (Has. Hacib, 2005 843). Kelime anlamı olarak ölçülülük dengelilik, ılımlılık, aşırılıklardan uzaklık demektir. Ölçülülük, karşıt iki aşırı tutum ve davranış arasındaki orta haldir. İnsan davranışlarının ifrat ya da tefrite düşmeden, orta halde olmasıdır. Genel anlamda orta halde bulunma, ölçülü ve ılımlı olma, soğukkanlılık, denge, düzgünlük ve doğruluk durumunu ifade eder. İki aşırı davranış eğilimi arasındaki bu orta hal zamanla olgunlaşıp, yerleşik bir karakter haline gelince fazilet, ahlaki bir erdem olarak adlandırılır. Buna göre ölçülülük mizaç, ahlak ve karakter bakımından aşırılıklardan uzak, ılımlı, dengeli ve tutarlı kimselere has bir erdemdir. Bunun karşıtı ifrat, tefrit, aşırılık, gerilik, ihtiras, dengesizlik gibi kavramlarla ifade edilir (Hökelekli, 2013 104). Kur'an'da ölçü ise 168 Göğü Allah yükseltti ve mîzanı (dengeyi) O koydu. Sakın dengeyi bozmayın. Ölçüyü adaletle tutun ve eksik tartmayın (Rahman, 7-9). Ölçü kavramı bu hayat ve sonrasını da kapsayan, göklerin ve yerin kendisine dayandığı adalet kavramıyla iç içedir. İnsana ahlaki sistemin ve ruhsal-bedensel sağlığın dayandığı ilahi sorumluluklar yüklenmiştir. Somutlaştırırsak insandan tefekkür ederek, hayal ve vehimden uzak bir iman kazanması, davranışlarını doğru yol dan sapmadan aşırıya kaçmadan ayarlaması istenmiştir. Yani, beden ve ruh sağlığının ispatı, kendisine verilen akıl ve irade vasıtasıyla bu ölçüyü adaleti yakalamasıdır. Adalete ulaşılması ruhun güçleri ve erdemleri vasıtasıyla olacaktır. Bunu açarsak gözü karalık ve korkaklığın ortası, erdemi cesaret olan öfke şehvet düşkünlüğü ile şehvanî donukluğun ortasında yer alan erdemi iffet olan cinsellik dürtüsü cerbeze ile ahmaklığın ortasında bulunan erdemi hikmet olan muhakeme ya da ifade edici güç seklinde sıralayabileceğimiz bu güçler, eğer her güç işlevini yerini getirir ve diğer güçlerle uyum ve denge içinde erdemine ulaşırsa psikolojik güçlerin işlevleri arasında denge anlamına gelen dördüncü güç adalete ulaşılacaktır. Adalet ise beraberinde ruhun ihtiyaç duyduğu huzur ve sükûnu getirecektir. İnsanın yaradılışındaki kontrollü mükemmel şekillendirme ve psikolojik varlığındaki tam ve eksiksiz ölçü ve düzen koyma , bedensel ve ruhsal sağlığı etkilendiğinde bunları geri kazanmasının da belkemiğini teşkil etmektedir (Şengül, 2007 63). Aristoteles'in altın orta ilkesine göre de iyi bir hareket, ifrat ve tefrit denen iki aşırılıktan uzak olan bir eylem olup ölçülü olmak ahlakî bir erdem olmaktadır. (Karaman, 2004 172). Gerek dini gerekse felsefi gelenek tüm erdemleri, insan tabiatında yer alan yetenekleri, iki zıt eğilim arasında aşırılıklardan uzak orta bir noktada buluşması olarak kabul eder. Dolayısıyla ölçülülük bütün erdemlerin çıkış noktasıdır. Hangi tür tutum ve davranış olursa olsun, ancak ölçülülük üzere olduğunda bir erdem niteliği kazanabilir. Her erdem dengeli ve normal bir tavırdır. Bundan sapma ya fazlalık veya eksiklik, yani aşırılık sayılır. Fazlalık ifrat, eksiklik tefrit olarak adlandırılır. İster fazlalık ister eksiklik şeklinde olsun her aşırılık bir rezilet, erdemsizlik, ahlaki ve insani bir kusur ve anormalliktir. İfrat ve tefrit yönündeki sapmalar, daha çok insandaki içgüdüsel dürtü ve bunlara bağlı arzuların 169 doğurduğu sonuçlardır. Orta hal ise ciddi bir düşünce faaliyetinin, iradi bir çabanın eseridir. Dolayısıyla ölçülülük, dürtüsel tabiatımızın üzerine yükselmeyi, onları kontrol altına almayı ve akla uygun sınırlar içerisinde bir hayat sürmeyi ifade eder. Buna göre ölçülülük, sınırları aşmayı değil, onlara saygı göstermeyi hedefler (Hökelekli, 2013 105). İnsan hayatına itidal hâkim olmalıdır. Ebu Bekr er-Razi böyle bir hayatın sınırını şöyle belirlemektedir. Üst sınır zulme, can almaya ve Allah'ın gazabına yol açacak her şeyden aklın ve adalet anlayışının gerekli görmediği her türlü aşırı davranıştan sakınmaktır. Alt sınır ise insan, kendisine zararı dokunmayacak kadar ve hastalığa yol açmayacak kadar yemeli. Açlığını gidermenin ötesinde zevk ve lezzet almak amacıyla yememeli. Cildini incitmemek şartıyla, vücudunun dayanabildiği kadar giyinmeli. Kendini aşırı sıcak ve soğuktan koruyacak barınakta oturmalı süslü, göz alıcı ve kıymetli konaklarda oturmamalı. Ama geniş mali imkânlara sahip olan kişi, zülüm ve haksızlık yapmamak, aşırı kazanç hırsıyla kendisini yormamak şartıyla gösterişli bir hayat yaşayabilir (Karaman, 2004 173). İnsan tabiatı itibariyle daha çok konfor, daha fazla maddi servet, diğer insanlar ve tabiat üzerinde daha güçlü otorite ve kesintisiz bir teknolojik ilerleme için çabalama saplantısı içerisindedir. Bu çabaların, başka her şeyi dışlayan bir şekilde aşırı bir tutku ile sürdürülmesi, insanı her türlü ruhi kavrayıştan, dolayısıyla tamamıyla ahlaki değerler üstüne kurulmuş herhangi bir sınırlama ve kısıtlamayı kabullenmekten alıkoyar. Sonuçta yalnız bireyler değil, bütün bir toplum, iç tutarlılığını ve dengesini ve böylece her türlü mutluluk şansını yitirir (Hökelekli, 2013 105). Ölçülülük bireyin yemek, içmek ve türün yaşamına en gerekli, aynı zamanda en güçlü olan, dolayısıyla hâkim olunması en güç arzularına yöneliktir. Duyarsızlık, duygusuzluk bir kusurdur fakat bütünüyle arzulara kapılmak, aşırı tutku ve ihtirasla hayatı yaşamak da çok tehlikeli, saptırıcı ve yabancılaştırıcıdır. İnsani arzular elbette ki ortadan kaldırılamaz önemli olan onları olabildiğince kontrol etmek, düzenlemek, dengede, uyum ya da barış içinde tutmaktır. Dolayısıyla ölçülülük, yaşam itkimizin gönüllü olarak düzenlenmesidir var olma gücümüzün sağlıklı bir şekilde kendini 170 göstermesidir ve özellikle duygularımızın ya da iştahlarımızın akıldışı itkileri üzerinde ruhumuzun gücünün kendini göstermesidir (Hökelekli, 2013 106). Aslında İnsanın arzularının bir sonu ve sınırı yoktur. Arzularımız sınırsız olduğuna göre nasıl tatmin olabiliriz. Tatminsiz olduğumuza göre nasıl mutlu olabiliriz. Bu soruya, ancak ölçülü bir şekilde yaşayarak, azla yetinerek, bedensel arzularda ölçülü olarak diyebiliriz. Ölçülülük, arzuya ve kaygıya sınır koymaktır. Ölçüsüz yaşam biçimini seçmiş kişiler bu sınırları aşağılar ya da ihmal etmek ister. Aç değillerse zorla kusarlar, susuz değillerse, gayet tuzlu birkaç yer fıstığı ya da alkol çare olacaktır. Bütün bunlar insanı zevkin, yoksunluğun esiri yapar. Öyle ki, onlar doygunluk içinde yoksun kalmışlardır. O zaman da, hiçbir biçimde aç, susuz kalamamak onlar için çok üzücüdür. Daha fazlasını, hep daha fazlasını istedikleri için en fazlasıyla da yetinemezler (Hökelekli, 2013 107). Yani sonuç olarak insanın ölçülülük erdemine sahip olabilmesi için arzu gücünü aklın kontrolüne vermesi ve bedensel şeylere karşı arzusunu kontrol etmesi gerekir (Türkeri, 1999 104). Ölçü erdemin kendisidir, ahlakın kendisidir. Tüm ahlaki sıfatların özü ortadır, dengedir. İçsel yolculuğunda bu ortayı yakalayabilmiş insanlar oturmuş bir karaktere, tatmin bulmuş bir nefse sahip olurlar. Kişideki huzurun aslı, kaynağı da bu tatmin olmuş, razı olmuş nefistir. Kişinin ortayı bulması ciddi bir eğitim süreci gerektirir. İnsanın tüm çabası buna yöneliktir. O halde aşırı arzu ve beklenti bütün bayağılıkların, keder ve kaygıların temelidir. Bu kötü bir huydur, gereken ise ruh temizliğidir. Bu, cesaret, cömertlik, adalet ve zihinsel kavrayıştan gelen üstün bir sıfattır. Ölçüyü kurabilmiş bu kişi, cesaret sahibidir ve bu ona yüksek bir onur kazandırır yine bu kişi karakterinde cömertlik duygusu bulunduğu için elde edemediği şeylerden dolayı üzülmez. Adalet duygusuna sahiptir ve bundan dolayı kanaatkârlık, fazla hırslı olmamak ona daha güzel gelir. Hayatını kaygı ve beklentiden uzak geçiren bu insan mutluluğun yolunu bulmuş demektir. 171 3.2.18. Açgözlülük ve Mutluluk Yazarın kitabında mutluluk ile ilişkilendirmiş olduğu bir diğer ahlaki nitelik olan aç gözlülük ise, insanın mutluluğuna olumsuz anlamda etki etmektedir. Bu anlamda yazar şu ifadeleri kullanmaktadır. Yoksul derler, yoksul olan kimdir yoksul istediği kadar zengin olsun açgözlü olandır. Açgözlü kişiye zenginliğin bir faydası yoktur. Açgözlüye bütün bu dünya malı az gelir olanla yetinenin ömrü mutluluk içinde geçer. Gözü aç insan, kara toprağın tozu gözüne dolana kadar mala doymaz (Has. Hacib, 2005 903). Açgözlülük mal mülk ve sahip olma konusunda doyumsuzluk ve sınırsızlıktır. Açgözlülük bencilliktir insanın her şeyi kendisi için istemesidir (Hökelekli, 2013 271). Bu özellik ise, en yoğun şekilde çocukta mevcuttur. Bencilliğin arka tarafında zayıflık yatar. Bencil insanlar hep kendilerine odaklı yaşarlar. Bencillik, insanı yalnızca kendi mutluluğuna hizmet ettiren, insanın kendine odaklı yaşamasına sebep olan bir duygudur. Bu duygu insana vermekten çok almayı öğretir. Ve bencillikte mutluluğun en büyük düşmanıdır. Çünkü mutluluğun önündeki en büyük engel insanın kendini merkeze alarak yaşamasıdır (Tarhan, 2013 145-146). İnsan vücudundaki en bencil hücreler, kanser hücreleridir. Otlar içerisinde en bencil ot ise ayrık otudur. Bu ikisinin arasında bir benzerlik vardır. Ayrık otu, bahçe sadece kendisininmiş gibi çoğalırken, kanser hücresi de vücuda gelen glikozu acımasızca tüketir. Her ikisi de bulundukları yerde hızla yayılırlar. Bencil insan da toplumdaki kanser hücresi gibidir. Bencil biri, çalışmaya başladığı iş yerinde kendisine yardımcı olan kişinin ayağını rahatlıkla kaydırabilir. Çok çalışkan, yetenekli, idealist ve başarılı ise hızla yükselebilir. Fakat acımasız bir bencilliği varsa, her şeyi yakıp yıkabilir. Bencillik topluma bütün kötülüklerin girdiği kapıdır. İşte açgözlülük de bu bencilliğin bir koludur da denilebilir (Tarhan, 2013 147). Aynı zamanda cimrilikte aşırı boyutlara varma, açgözlülük durumunu ifade eder. Bölüşmek yerine sahip olmak kişiye haz verir. Sahip olmak tek hedef olunca, insan giderek daha aç gözlü ve ihtiras sahibi olur. Çünkü ne kadar sahip olursa o kadar mutlu olacağını zanneder. Aç gözlü kimsenin belirgin özelliği, kendisinin 172 olmayana göz dikmesi, herkesin elindekini kıskanmasıdır. Açgözlü kimse başkasının malına bile cimrilik eder, başkasının cömertlik yapmasını arzu etmez ve bu insanlar sahip oldukları imkân ve nimetleri küçümserler başkasının elinde olanı her zaman değerli ve ulaşılmaz bulurlar. Örneğin, sahip oldukları mesleği, aldıkları maaşı, ellerindeki kazancı beğenmeyip sürekli başkasının mesleğinde olmak onun işine, malına ve maaşına sahip olmak isterler. Gönülleri hep fakirdir ve sürekli kendilerinden üstün olanlara bakarlar (Hökelekli, 2013 271). Açgözlü insan sahip olma konusunda o derecede hırslı olur ki, başkasının malını haksız yere yer yahut kendisinin olmayan şeylere göz diker, başkasında olmasına razı olmaz ve çekememezlik yapar. Bu tür düşünen bir insanın, arzular sonsuz olduğu için, hiçbir zaman rahat ve huzuru bulamayacağı bellidir. İhtiras sahibi, açgözlü kimse hiçbir zaman yeterli bir şeye sahip olamayacağı için mutlu, halinden hoşnut ya da doyum içinde olamaz. Onun tüm yaşamı kendinden çok şeye sahip olanları kıskanmak ve kendinden az varlığı olanlardan korkmakla geçecektir. Böyle bir kişinin toplumda saygınlık kazanması, namuslu ve dost bir insan olabilmesi zordur. Hiç kimse kendini yaşama bağlayan dayanaklarını kaybetmek istemez. Ama her sahip olunan şey eninde sonunda yitirilmek zorundadır. İnsan bir gün ve bilemediği bir anda ölmek durumundadır. Eğer insan yalnızca sahip olduğu şeylerden ibaretse, onları yitirdiğinde, kendini de yitirecek, kim olduğunu bilemeyecektir. Böylece yaşamı yanlış kurmanın sonucunda ortaya yenilmiş, moralsiz, yıkık ve acınacak bir insan çıkar (Fromm, 1982 272). Hırs, tamahtan, tamah hasetten, haset açgözlülükten, açgözlülükten ise zulüm, cimrilik ve bilgisizlik doğar. Hırstan çok büyük kötülükler doğar. Onursuzluk, hırsızlık, gasp, zina, öldürme, fakirlik korkusu bunlardan bazılarıdır. İnsanların elindekine göz dikme ihtiras ile açgözlülük arasında bir durumdan ileri gelir. Hırs nefisteki açgözlülüğün dışa vurulmuş halidir (Hazm, 2012 173). Hırs, çok istemek ve çok çalışmaktır ama aynı zamanda razı olmamaktır, takdir etmemektir, beğenmemektir, kabullenmemek, bencillik ve küçümsemektir (Bozdağ, 2002 221). Peygamberimiz hırs yüzünden az ile yetinmeyen çok ile de doymayan insanları şöyle tanımlar 173 Ey Âdemoğlu, sana kâfi gelecek nimetler varken, seni azdıracak şeyleri istiyorsun. Ey Âdemoğlu ne aza kanaat ediyorsun, ne de çoğa doyuyorsun (Câmiu's-Sağîr, 1 86, Hadis No 68). Yaşam sevincimizi ruhsal enerjimize borçluyuzdur. Ruhsal enerjimiz, ümitlerimizden, isteklerimizden, sevgilerimizden beslenir. Hırs duyduğumuzda ise ürettiğimiz duygu şudur Yırtınırcasına istiyorum, yine de hak ettiğimi alamıyorum. Bana ihanet ve haksızlık yapılıyor. Bu düşünceler ümidimizi kırar. İhanete uğradığını düşünen insan sevgi yayamaz. Çırpınmasına rağmen, başaramadığını düşünen insan telaşa kapılır daha beter kaybeder. Hırs bedenimizi de güçsüzleştirir. Hırs, ruhsal olarak insanı gerdiği gibi bedensel olarak da gerer. Bedensel gerginlik, stres üretir ve stres, kalp ile birlikte beynin zorlanmasına, sinirlerin yıpranmasına sebep olur. Stres yüzünden beyninizdeki bilgi akışını sağlayan küçük kimyasal maddeler ölür, azalır ve beyin hızla körelmeye başlar. Hırs engelleri arttırır ve gün gelir tüm dünyanın size savaş açtığını düşünürsünüz. Bütün insanları bencil ve kötü görmeye başlar, kendi kimliğimize tek başına hâkim olamaz hale geliriz. Hırs insanı hem Yaratıdan hem de evrenden koparır. Kanaat mutluluğu hırs, mutsuzluğu besler. Sevinç ve üzüntü, dışarıda yaşadıklarımızın değil, kalbimizin derinliklerinde yaşadıklarımızın eseridir. Hırs, dünyayı ayaklarımızın altından alıp sırtımıza yükler. İşte bu hırs yüzünden, küçük çirkinliklerde fırtına koparan ama güzelliklerdeki mutluluğu göremeyen insanlar haline gelmekteyiz (Bozdağ, 2002 226-232). Tüm bu açıklamalar göstermektedir ki, ahlaki nitelikler aslında zincir halkası misali birbiriyle ilintilidir. Açgözlülük de insanı cimriliğe, hırsa, tamaha, bencilliğe iten temel faktörlerden biri olmakla birlikte insanı hem bireysel hem toplumsal anlamda olumsuz etkileyen insanı daima huzursuz ve tatminsiz kılan bir niteliktir. Açgözlü insan için doyum ve tatmin diye bir şey yoktur. O ne elindeki imkânları fark edebilir ne de bu imkanlara işlerlik kazandırabilir. Yusuf Has Hacib'de açgözlülüğün insanı aldıkça daha fazlasını isteyen ve elindekiyle huzuru yakalayamayan doyumsuz bir kişi haline getirdiğini vurgulamakta bu yönde insanın mutluluğunu olumsuz etkilediğini belirtmektedir. 174 3.2.19. İyi Niyet ve Mutluluk Kutadgu Bilig'de yazarın mutluluk ile ilişki kurduğu bir diğer husus insanın taşıdığı niyettir. Aslında bir davranış değerini çoğu zaman taşıdığı niyetten alır. Bu ahlaki yapıda da büyük önem arz eder. İnsanın davranışlarını yönlendiren şey daha ziyade niyetidir. Yazar da kitabında bu konuya değinmiş ve bununla ilgili şu ifadeler yer vermiştir Kişi gönlünde iyi niyet besleyerek hareket ederse, o istediği her işte başarılı olur. İyi niyetle hareket eden her zaman iyilik görür, niyetini gerçekleştirmese bile bunun karşılığını bulur (Has. Hacib, 2005 955). İnsanların aslına onun hareketi tanıktır hareketi nasılsa aslı da odur. Kimin aslı iyi ise onun hareketi aslına uygun olur kötünün aslına da onun kendi tavır ve hareketi tanıktır (Has. Hacib, 2005 965). Azim, kasıt, kesin irade, bir şeyi yapmaya karar verme anlamlarına gelen niyet yapılan işleri anlamlı kılan ve amelin ayrılmaz bir parçası konumunda bulunan bir yönelişi veya tavır alışı belirleme şeklidir (Yıldız, 1997 98). Gerçekleştirilen ya da gerçekleştirilecek olan işin ortaya konma arzusunun arkasında yatan niyetin bilinmesi, gerçekleştirilen fiili doğru bir değerlendirmeye tabii tutmak için gerekli görülmektedir. İnsanın fiillerinde gözlenen erdem ya da faziletin ardında yatan maksadı bilmeden yapılacak olan yorum ve değerlendirmeler yeterli bir değerlendirme olmayacaktır. İyi diye bilinen fiillerin, hangi amaçla yapıldıkları bilinmeden haklarında varılacak olan yargıların değersiz olacağı muhakkaktır. Gerçek değerlendirmeler, sadece insanın fiilleri ile ortaya koyduğu dış yaşantısına bakarak değil onun iç yaşantısına bakarak yapılan değerlendirmelerle ortaya çıkarlar (Yıldız, 1997 100-105). Yine yazar niyet ve davranış ilişkisi ile ilgili şu ifadelere yer verir Sen insanın dışına bakma insanın içine, onun gizli emellerine bak. Kavunun dışı, kokusu, şekli ve rengi ne kadar olursa olsun, içinde tadı yoksa, o kavunu kaldırıp atmak gerekir. İçini süsle, dışını boyayıp cilalama. Her nesneyi yükselten şey onun içinden gelir içi yoksa, dışı hiçbir işe yaramaz (Has. Hacib, 2005 863-865). 175 Her ne kadar işlenen fiil niyet hakkında az çok ipuçları ve mesajlar taşıyorsa da fiilin ardında yatan gerçek niyeti ve gayeyi bilememek, doğru değerlendirme yapabilmeyi engeller. Zengin birinin sokaktan geçen fakire yaptığı yardımla acaba niyetinin o kişinin ihtiyaçlarını karşılamak mı yoksa kalbinde taşıdığı başka bir arzuyu gerçekleştirmek mi olduğu noktasında sorulan soruya cevap verebilmek için niyet, büyük bir önem arz eder (Yıldız, 1997 100- 110). Gazâli'ye göre de, amellerin direği niyettir. Amellerin hayırlı ve iyi olabilmeleri için iyi niyete ihtiyaçları vardır. Niyetin bulunmadığı kuru bir irade ile ortaya bir şey konulamayacağını belirten Gazâli bu tespitiyle niyetsiz amellerin bir şey ifade etmeyeceğini, iyi ve kötü mutlaka niyetlerden birisinin, amellerin oluşmasında rol oynayacağını kısaca niyetin olmadığı yerde amelden söz edilemeyeceğini vurgulamaktadır (Gazali, 1985 365). Tüm bu değerlendirmeler göstermektedir ki niyetlerin niteliği fiilleri anlamlandıran en temel dinamiktir. İyi niyet bireysel ve toplumsal mutluluğun oluşmasında vazgeçilmez bir esastır. Niyet insanın ahlakının ölçüsüdür. Tüm erdemler kaynağını bu niyetten alır. İnsanın davranışlarına ahlaki boyut kazandıran şey niyettir. Niyet, insanı motive eden ona bir misyon yükleyen yaptığı şeyi anlamlı hale getiren bir güçtür. Kişinin niyetleri, davranışlarını, karakterini, düşüncelerini organize eder. Niyet, amaçtır. Niyeti kötü olan insanın hayra vesile olması onu ahlaklı yapmadığı gibi niyeti iyi olan bir insanının kötülüğe vesile olması da onu ahlaksız yapmaz. Dindeki yeri bakımından da önem arz eden niyet günlük ibadetlerde de ikrar boyutuyla kendini göstermektedir. Allah'ın kulun iç sesine önem vermesi de niyetin sorumluluk boyutunu ortaya çıkarmaktadır. Ahlaklı olabilmenin ilk şartı temiz, halis bir niyettir. Niyet bir zihniyet şeklidir. İnsanın öncelikle niyetini ahlak çemberi içerine alması gerekir. Niyeti kötü olan kişi içsel bir fesat durumundadır. Bu fesat durumu ise onu fark etse de etmese de huzursuz eder. Çünkü insan aslen iyidir aslına aykırı olan kişi ise kendine yabancılaşır. Böyle bir insan ya vicdanının sesini duymamazlıktan gelir ya da devamlı savunma halindedir. Niyetleri ile amelleri uyuşmayan kişiler ise ikiyüzlüdür. İkiyüzlü insanın ise içindeki tutarsızlık onu devamlı yıpratır ve hiçbir zaman huzur ve sükûneti bulamaz. Yazarımız da insan fiillerinde niyetin öneminden bahsetmiş ve insanın iyi niyet ile 176 mutluluğa erişebileceğini iyi niyetli insanlardan iyi fiillerin sadır olacağını belirtmiştir. 3.2.20. Merhamet ve Mutluluk Kutadgu Bilig'de yazarın mutluluk ile ilişkilendirdiği bir diğer husus ise merhamettir. Merhamet, başkasının güçsüzlük, sıkıntı ve derdine ilgi duyma, onun durumuna acıma ve şefkat gösterme, onunla beraber ıstırap çekmektir. Layık olmadıklarını sandığımız bir kötülükten ıstırap çektiğini gördüğümüz kimselere karşı duyduğumuz şefkat, iyi niyetle karışık bir üzüntüdür (Hökelekli, 2013 187). Dert ve sıkıntı içerisinde olan kişinin derdiyle dertlenme, üzüntüsüyle üzülme ve ona yardımcı olmaya çalışmadır. Yine merhamet, yaratıklardan hiç birine zulüm ve haksızlığı reva görmeyip, içlerinde zararlı olmayan güçsüzlerin zayıf hallerine acıyıp, imdat ve yardımlarına yönelmedir. Merhametin karşıt anlamları sertlik, acımasızlık, alaycılık, kıskançlık, soğukluk, ilgisizlik, yürek katılığı ve duyarsızlıktır. Denilebilir ki, dünya merhamet yasası ile ayakta durmaktadır. Çünkü yaratılmışlık tüm mümkün varlıklar için bir eksiklik, zayıflık, fanilik, muhtaçlık, kırılganlık, ölümlülük demek olduğuna göre merhamet olmadan hayat olmaz. Onun için herkes ve her şey merhamete muhtaçtır (Hökelekli, 2013 188). Yusuf Has Hacib'de insanın mutluluğa ulaşabilmesi noktasında yazmış olduğu kitabında merhamet ile ilgili şu ifadelere yer vermektedir Bütün mahlûklara karşı merhametli ol, gönlünü ve dilini bir ederek Tanrı'ya içtenlikle ibadet et (Has. Hacib, 2005 1009). İnsanların seçkini faydalı olandır, halk nazarında saygın kişi, merhametli olandır. İnsanlık adını taşıyabilmek için iki şey gerekir biri merhametli olmak , biri de cömert olup mal dağıtmak (Has. Hacib, 2005 1011). 177 Buradan yola çıkarak insan psikolojisi açısından önemli olan bu duygunun nörobiyolojosine bakıldığında ise, durum şu şekildedir. İnsan beyninin sağ ön bölgesi hazza, zevke, lezzete yönelmeyle ilgiliyken sol ön bölgesinde acı, elem ve kederden kaçma ile ilgili alanlar vardır. İnsandaki önemli duygulardan biri olan merhametin biyolojik boyutu bilimsel derin düşünme esnasında yapılan araştırmada ortaya konulmuştur. Bu duygular beynimizde 30 beta dalgasından daha hızlı olan gama dalgaları üretir. Böylece beyinde mutlulukla ilgili kısımlar harekete geçer. Hatta meditasyon esnasında merhamet hisseden kimsede irkilme refleksinin kaybolduğu, negatif duyguların pasif hale geldiği görülmüştür. Acıma duygusu bu yönüyle kaygıyı azaltan bir özelliğe sahiptir (Tarhan, 2013 96). Merhamet duygusu bu yönüyle beynin mutluluk hormonu salgılamasını sağlayan olumlu bir duygudur. İnsan, sinirli, gergin birisiyle iletişim kurarken onun ruh halini alır. Kızgın olan kişiye sevecenlikle yaklaştığımızda, kendimizin değil ama karşı tarafın duygu parametrelerinde iyileşme gözlemlenebilir. Merhamet, mutluluğu düzenleyen beyin alanlarının aktif hale geçmesini kolaylaştırır. Beyinde mutluluk duygusuna ev sahipliği yapan sol, ön ve orta kısım, depresyonun geliştiği alana komşudur. Yani depresyon tedavisinde aktif hale getirilmeye çalışılan bölümdür. Merhamet, duygudaşlık gerektirir. Çünkü empatik davranış bir yönüyle, karşımızdaki kişiyi mutlu etme ve kendisini iyi hissetmesini sağlama çabasıdır. Duygudaşlık, başkalarını anlamayı sağladığı gibi, yaptığı iyilikten ötürü kişinin kendisinin de mutlu olmasına yardım eder (Tarhan, 2013 97). Merhamet yüksek derecede bir şefkattir. Merhamet ahlaki erdemlerin en büyüğü hoş ve olgun insani özelliklerden biridir. Merhamet bir tür sevgidir. Aynı şekilde onun ikizi olan şefkatte, insanı başkasının iyiliğinden rahatlık duyacak ve başkasının kötülüğünden kederlenecek surette duygulandırması bakımından bir sevgidir. Şefkat ve merhamet, katılığı yumuşatan, nefretin yerine sevgiyi davet eden, insanları birbirine daha çok yaklaştıran bir duygudur (Hökelekli, 2013 188). 178 Sevgi ise, insanın ruhsal doyumu noktasında en temel anahtardır diyebiliriz. Öncelikle sevgi insan varoluşunu, hem kendi eşsizliği içerisinde, hem de dış dünya ile olan ilişki ve iletişiminde anlamlı kılan ruhsal özlerin başında gelir. Sevgi, yaşamayı değerli kılan ve insanı tüm olumlu davranışlarda harekete geçiren bir hayat enerjisidir. İnsan bu enerji ile önce kendisine, sonra kendi ötesine, yani hayata ve tüm varlığa açılır. Sevgiyi şartlı sevgi ve şartsız sevgi olarak ikiye ayırmak gerekir. Sevgilerin en güçlüsü karşılıksız ve şartsız olduğu için anne sevgisidir. Çünkü ye, eğer e dayanan sevgi ise bir şarta bağlıdır. Eğer iyi insan olursan seni severim, eğer güzelsen seni severim gibi, bazı şartlara dayanan sevgilerde karşımızdaki kişi o özelliğini kaybettiğinde sevgimizi kaybedecektir. İnsan bu hissini söz diliyle ifade etmiyor olabilir fakat bu düşüncenin davranışlarına yansıması karşısındaki kişi tarafından fark edilip karşı tarafta sevgiyi kaybetme korkusu uyandırır. Bu korkunun karşıdaki kişide güvensizliğe yol açacağını görmek zor değildir (Bahadır, 2011 105). Şefkat duygusunda da koşulsuzluk söz konusudur. Şefkat, sevginin şartsız halidir. İnsanları olumlu ve olumsuzluk özellikleriyle kabul etmeyi sağlar. Merhamet bir eğilimken, şefkat sevgi nesnesi belli bir histir. Muhatabın ihtiyaçlarını hissederek, ona özel muamele söz konusudur. Şefkat, merhamet duygusunun olgunlaştırılmış hali ve bir adım ilerisidir. Bir an için bu duygu kümesinin insanlıktan kalktığını düşünelim, güçlüler zayıfları ezer, suç oranları hızlı bir şekilde artar. Zulmün hâkim olduğu yerde insanlar bir yere kadar dayansalar da, tahammül sınırı aşıldığında zalimle mazlum arasında çatışma çıkar. Bu da insanlığın sonu demektir. Her ne kadar insanın genetik programında acıma duygusu bir eğilim olarak var olsa da, bu duygu ancak bireysel çaba gösterilirse geliştirilebilir. Ama bir karınca ya da kuş, bu duygular kendisinde var olarak doğar (Tarhan, 2013 99). Merhamet, şefkat ve duygusal duygudaşlık kavramları birbirini tamamlayan temel duygulardandır. Bu duygu kümesinin insan için en iyi sakinleştirici olduğunu söyleyebiliriz. Mesela sinirli olduğumuz bir anda bu küme içindeki duygular harekete geçerse, beynimiz mutluluk hormonu salgılamaya başlar. Son yıllarda yapılan Fonksiyonel MR araştırmaları, bu duygu şemasının beyinde biyokimyasal kökeninin olduğunu ortaya koymaktadır. Merhamet, şefkat, acıma gibi duygular 179 hissedildiği anda anda beyinde iç morfin denilen endorfin, serotonin gibi mutluluk hormonlarının salgılandığı belirtilmiştir. Fonksiyonel MR deneylerinde, dışarıdan birisi, aletin içine giren kişiye kulaklıkla merhamet duygusunu harekete geçirecek hikâyeler anlatır. Bu hikâyeleri dinlediği anda deneğin beyninde hangi bölgenin harekete geçtiğine bakıldığında, mutlulukla ilgili beyin alanlarının aktive olduğunu gözlenmiştir. Bu son bilgiler, mutluluğu hedefleyen kişilerin şefkat duygusunu daha çok geliştirmeleri gerektiği tezini ortaya çıkarmıştır (Tarhan, 2013 94). Ahlâki yaşantı, insanlığımızı tanımlayan ve dünyamızı gerçek kılan her şeydir. Ahlak, dünyamızı gerçek kılar, çünkü sadece gerçek dünyada acı vardır. Gerçek dünyadaki haksızlık can yakar. Başka birisine acı verebileceğimiz fikri bizi ahlaklı davranmaya iter. Hepimiz bir kenarından bu günah çemberine tutunmuş durumdayız. Hepimiz bir merhamet yorgunluğundan mustaribiz. Toprağa ve insana merhamet etmeyi unutmuşuz. Küçücük yavruların psikopatik şiddetin yeni kurbanları olarak zuhur etmesi bu yüzden. Toprağın her zamankinden fazla kirlenmesi, insan ilişkilerindeki şüphe, ideolojik bezirgânlık bu yüzden. Muhabbet ve merhamet yoksa, ahlak yoktur. İnsana sadakat, toprağa sadakat, gerçeğe sadakat. Yitirilen ahlakın kazanımı buna bağlıdır (Sayar, 2014 91). Merhamet, sevgi duygusunun getirdiği potansiyeli kullanabilme yetisidir. Kişinin içindeki sevgi merhamet duygusu ile kendini gösterir. Merhamet, insana anlayış sahibi ve hoşgörülü bir yapı kazandırır. Çevreye, dünyaya, insanlığa merhamet ve sevgi ile yaklaşan insan külfetleri bile nimete çevirmeyi bilir. Bugünün en büyük kayıplarından biridir sevgi. İnsanlar sevmekten korkar hale gelmiştir. Buna bağlı olarak hoşgörüsüz bir toplum modelinde birbirini dışlayan, öteleyen bir insanlık oluşmuştur. Birbirlerini anlamaya, dinlemeye bile teşebbüs etmeyen bir toplum. Merhametin olmadığı bir yerde insanlık felç olur. Dindeki yeri ve önemi bariz olan merhametin kaynağı ise Rahman ve Rahîm olan Allah'tır. İnsanlara daima sevgi ve merhameti tavsiye eden İslam sevmenin, güler yüzlü olmanın, tatlı dilin, şefkatin üzerinde dururken imanın ölçüsünde bile insanları gerçek bir sevgiyle sevmeyi şart koşmuştur. Merhamette paylaşım vardır, adalet vardır. İslam kişinin kendisi için yaşaması diye bir ifadeyi kabul etmemekte, bireyi birlikte soluk alıp verdiği her ortam ve insandan sorumlu tutmaktadır. Kişiyi kendi için yaşayan değil insanlar için 180 yaşayan üretken bir hale getirmeyi amaç edinmektedir. Zira insan doğarken bile birilerinin (anne-baba) hakkı üzerinde olarak dünyaya gelmektedir. Bu açıdan hiç kimse, kimse bana karışamaz, bu benim hayatım deme hakkına sahip değildir. İnsanın özgürlüğü nefsin hükümdarlığından azâd olduğu kadardır. Bugün bize empoze edilen özgürlük modeli ne bizim kültürümüz ile ne de dinimiz ile uyum içindedir. İnsan başkalarına faydalı olabildiği kadar insandır. Merhametin ve sevginin insana sunduğu gönül zenginliği ve huzur ise hiçbir maddi haz ile boy ölçüşemez. Merhamet kişiye insan olduğunu hissettiren, varlığındaki naifliğe dokunan en hassas duygulardan biridir. Kişi merhamet ve sevgi ile varoluşunun farkına varır. Bu anlamda yazarı ve yazarın bu tespitini destekleyen tüm veriler bu tür duyguların insan mutluluğuna katkı sağladığı yönündedir. 3.2.21. Oburluk ve Mutluluk İlişkisi Kutadgu Bilig'de yazarın mutluluk ile ilişkilendirmiş olduğu bir diğer husus ise yeme davranışıdır. Yeme davranışı her ne kadar insanın biyolojik yapısını ilgilendirmekte gibi görünse de aslen insan psikolojisini de etkilemektedir. Yazarımız da bunu şu şekilde izah etmektedir. Dikkat edersen, tabipler çok iyi söylemişler insan yemeği ne kadar az yerse, o kadar sağlıklı ve neşeli olur. Daima esenlik diler ve hiç hasta olmamak istersen , az adlı ilaçtan ye ve öyle yaşa, ey beyzadem (H. Hacib, 2005 793). Çok yiyen insan her zaman hastalıklı olur yüzü sarı, kendisi cılız olur ve itibardan düşer. Mizacı bilen, fikir ve bilgisi geniş olan otacı da bu konuda bunu doğrulayan bir söz söylemiştir. İnsana hastalık boğazdan ve yemekle birlikte geçer hastalık insanı yaşlandırır ve o ömrünü tamamlayamaz (Has. Hacib, 2005 799). İnsanın yeme de aşırıya gitme haline oburluk diyebiliriz ki bu davranış hastalık olarak da nitelenebilecek bir yapı arz edebilir. Bu bakımdan oburluk yemeğe karşı hırslı ve istekli olmak anlamına gelmektedir. Ebu Bekir er- Razi'ye göre, diğer kötü alışkanlıklar gibi hevâdan kaynaklandığını ifade ettiği oburluk insana fizikî ve 181 ruhî yönden çeşitli zararlar veren bir hastalıktır. Bu anlamda oburluk insanın toplumda aşağılanmasına, yalnız bırakılmasına, hedeflerine ulaşmasını engelleyen çeşitli fiziki rahatsızlıklara yakalanmasına neden olmakta ve bunun sonucunda da mutluluğa ulaşmasını engellemektedir (akt. Karaman, 2004 131). Obur insan