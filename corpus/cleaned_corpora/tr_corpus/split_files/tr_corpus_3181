ölmeyi kendisine yediremez. İnsan şöyle der: “Bugüne dek her şeyi atlatmış, bütün bu zorluklara göğüs germiş olan ben, hayatta kalmayı bu kadar seven ben, ölecek olamam. Ne yani, ruhumdan eser kalmayacak ve var olan tek gerçek ‘hiçlik’ olacak ha? Hayır, hayır öyle olamaz. İster milyonlarca yıldır bu iş böyle olmuş olsun, benim sayemde değişecek gerçekler. Ölümü aldatan ilk kişi ben olacağım!”. Sonunda, nasıl oluyorsa artık, ölümü aldatma hayali ölümden daha makul ve mantıklı bir hâl alır. Cahit Sıtkı Tarancı da, ölümden korkan, belki herkesten daha fazla korkan bir adam olduğundan, çoğu şiirinde sona yaklaşmış olmanın şaşkınlığını yaşar. Gözlerinde fer, yüreğinde umut bitmiştir (syf:227). Sönen cevheriyle beraber o heyecanlı delikanlı, tarihin sayfalarında yerini almıştır. Şakaklarındaki kır saçları, ruhunu kar gibi üşütmüş, yaşının hatırlatıcıları olmuştur. “Otuz Beş Yaş” şiirinin yanı sıra Cahit Sıtkı, “Son Gece”, “Korkulu Köprü”, “Aynalar”, “Ömrümde Sükût” ve “Uyku” şiirleri de olmak üzere, sayılamayacak kadar fazla şiirinde daha ölümü konu almıştır. İroniktir ki, ölüme ithaf edilmiş bir şiiriyle ölümsüzlüğe ulaşmıştır şair. Yazar, “yaşamış bir adam” yerine, “ölecek olan adam” adını lâyık görmüştür kendine. Yaşarken ölmek gibidir umudunu ve şevkini yitirmek. Ancak Tarancı, neredeyse, ölüyken yaşamaya uğraşır. Çünkü ölmek her zaman bedensel değildir. Ölmek mutluluktan ümidi kesmektir. Ölmek, bulutların beraberinde renk değil yağmur getireceğine inanıyor olmaktır. Rüzgârın getirdiği serinlikten, sokaktaki köpekten duyulan rahatsızlıktır. Ölüm bir aynayla baş başa kalıp da, vaktini yaşının verdiği güzelliğe bakmayarak harcadığın an yanındadır. Cahit Sıtkı’nın şiirleri arasında çoğunluğa damgasını vuran “ayna” düşkünlüğü, kendiyle yüzleşmesinin bir sona ulaşamadığının göstergesi gibidir. “Dar Kalıp” adlı şiirinde de aynasıyla karşı karşıyadır Tarancı, “Bir Lâhzam” şiirinde de. Yazar gerçekten, sürekli bir aynayla baş başa kalacak kadar yalnız, kendi gözlerindeki mucizeyi kaçıracak kadar cansızdır. Ölmekten bu kadar korkan bir adamın ise bazı dizelerinde bir ruh, bir gölge gibi sessiz ve hissiz olmak istemesi, sırlı bir cam parçasında yaşamaya çalışması kadar çelişkilidir. Bir şiirinde ‘renkleri simsiyah bir saraya’ çekmiş (syf:78), bir ötekinde ise kuşları ‘şeffaf bir aydınlık içinde semaya’ uçurmuş (syf:81), benliği boyunca fâni hayatının parlak ve karanlık tarafları arasında dolanıp durmuştur. Ömrünün bir nihayeti olduğunu anlamış olan Cahit Sıtkı, belki de onu tek anlayan ve seven “aynalar” olduğu için onlarlardır. Yazar kaçacak bir delik arar beyhude, ölümün nefesi ensesinde. “Son Gece” şiirinde toprağa kapanan, “Uyku” şiirinde adımlarıyla mezarlar eşeyen Tarancı, belli ki hayatı geç anlamış ancak erken bırakmış. Aynadaki kırışıklıkları demek ki, mutluluklardan değil pişmanlıklarındanmış. Bedeninden önce ruhu pes etmiş, iç açıcı bir şiir yazayım derken, içine bir “ mezarlık” koymadan da edememiş (“Bu Sabah Hava Berrak”, syf:175). Korkunun sebebi ister işlenilen günahlar (!) ister içgüdüler olsun, sonsuz yokluk, hiçlik, artık var olmayacak olma düşünceleri hiçbir zaman heyecanlarını kaybetmeyecekler. Biz, bunları her fark ettiğimizde şaşıracak, her şaşırdığımızda “bir yolu olmalı” diyeceğiz. Eninde sonunda uzay ya da cennete (en iyi ihtimalde ikisine de) bel bağlanılacak yine de işimiz gücümüz hala yaşamak olacak. Ölümün karanlık sessizliğine çekilmemek için de: “(…) Hiç ölünmeyecekmiş gibi yaşanacak… (…) ‘Yaşadım’ diyebilmen için.” (Nazım Hikmet, Yaşamaya Dair) BEŞ YILDIZLI BİR FİLM Christopher Nolan’ın yönetmenliğini yaptığı Yıldızlararası adlı bilimkurgu filmini bir süredir duyuyordum dostlarımdan. Hepsi de hayran kalmışlardı bu filme. Ben de geçen Cumartesi görme fırsatı buldum, Oscar ödülleri için iddialı görülen bu filmi. İtiraf etmeliyim ki filmin üç saat on beş dakika olmasından dolayı çekindim. Bu da mı diğer, uzun, sıkıcı, özenilmeden yapılan bilimkurgu filmlerinden olacak dedim kendi kendime. Öyle ki, son zamanlarda bilimkurgu filmleri, işin hakkını veremiyor. Ya fazla terminoloji kullanımından sıkıcı ve anlaşılmaz oluyor, ya da çok basit, sanki çocuklara yönelik filmlermiş gibi yansıtılıyor. Doğrusu, bir bilimkurgu hayranı olarak bu durumdan senelerdir yakınıyordum. Ta ki Yıldızlararası’nı beyaz perdede görene kadar... Film, dünyadaki kaynakların tükenmesinden dolayı insanlık için yeni bir yuva arama hedefiyle uzaya çıkan Cooper adlı karakter üzerinden anlatılıyor. Cooper, bu görevi gerçekleştirmek için kızını ve oğlunu geride bırakmak zorunda kalıyor.Şöyle bir bakıldığjnda Yıldızlararası’nın oldukça klişe bir konusu olduğunu söylemek yanlış olmaz sanırım. Ancak bu klişe konu öyle ilgi çekici, öyle meraklandırıcı şekilde anlatılmış ki, kendimi bu filmden alamadım. Hatta, o üç saat on beş dakikanın tek saniyesinde bile sıkılmadım ve filmden çıktığımda bilimkurgu ve fantastik türdeki filmleri neden küçüklüğümden beri sevdiğimi hatırladım. Çünkü insanın hayalgücünü sonuna kadar zorluyor, yeni bir bakış açısı kazandırıyorlar. Siz oradan, o salondan çıktığınızda gerçekten de yepyeni dünyayı keşfetmiş oluyorsunuz. Asla ulaşamayacağınız bir dünyayı... Bilimkurgu ve fantastik türdeki yazılı ya da görsel ürünlerin, zaman zaman çok insani, çok gerçek olguları anlatabileceğine inanıyorum ben. Yani, çoğunun düşündüğü gibi, gerçeklikten, ciddiyetten ve doğru olandan uzaklaşmıyor aslında bu tür filmler. Durum ne olursa olsun insanlar gerçek, insani kalıyorlar. Böyle filmlerde, benim asıl büyüleyici ve ilgi çekici bulduğum şeyler, günlük hayatta karşılaşmadıkları, gerçeklik dışı bu olaylara, insanların verdikleri tepkiler oluyor hep. Mesela Yıldızlararası’nı ele alalım; Başka bir galakside olduğu halde çocuklarının özleminden ağlayan, onları bırakıp gittiği için pişmanlık duyan bir babadan daha insani, daha gerçek ne olabilir? “İşte bu!” diyorum olması gereken. İnsanın ön plana çıkarılması, onun anlatılması, onun analiz edilmesi. İnsan duyguları üzerine yazmaktan ve hatta insanı yazarken anlamaktan, tanımaktan hoşlanan ben, en insani duyguları ve tepkileri hep bu filmlerde buluyorum nedense. İlk izlediğim fantastik film geliyor aklıma şimdi; Herkesin bildiği Harry Potter serisi. Bu serinin ilk filmi çıktığında sanırım ben altı ya da yedi yaşımdaydım. Çevremdeki herkesin Harry Potter için deli olduğunu hatta ellerinde sihirli asalar, sırtlarında siyah cüppelerle dolaştıklarını hatırlıyorum. Ben de büyük bir hayranıydım serinin ve hâlâ da öyleyim. Fakat ne cüppelere takmıştım o zamanlar ne de sihirlere. Nedendir bilinmez, tek ilgimi çeken şey, daha bebekken yetim kalmış o çocuğun, sahip olduğu kişiliğe, böyle kötü şartlarda nasıl eriştiğiydi. Karşılaştığı kötü durumlarda, nasıl bu kadar cesur, bu kadar fedakâr davranabildiğini sorgulayıp duruyordum. Karşılaştıkları garip, insanüstü durumlarla, ne kadar insani bir şekilde başa çıkıldığıyla ilgileniyordum. Yıldızlararası’nda da aynı deneyimi yaşadım. Yani ben uzaya gitmedim sonuçta, orada yalnız olmanın, sessizliği dinlemenin nasıl olduğunu tahmin etmem öyle zor ki... Ama gelin görün ki, bazen Yıldızlararası’daki gibi özenli çalışmalarda empati kurabiliyor, aradığınız sorulara soyut ve derin cevaplar bulabiliyorsunuz. Hatta yeni sanatsal ürünler yaratmak için ilham bulabiliyorsunuz... Bu filmde, karakterlerle beraber ben de heyecanlandım, sevindim hatta ağladım. Gariptir ki, ben dram filmlerinde, yani asıl ağlamam gereken filmlerde bile ağlamazken, kimisinin yüzeysel ve insani nitelik taşımaz olarak adlandırdığı bu türdeki filmde, birden çok kez boğazım düğüm düğüm oldu ve çenem titredi. Yanımda oturan kişilerin de aynı duygu seline uğradığına şahit oldum. İşte böyle de etkili, böyle de insanın kalbine dokunur sıcaklığa sahip olabiliyor bilimkurgu ve fantastik türdeki filmler. Yıldızlararası bu anlamda bir devrim yarattı ve Hans Zimmer’ın bestelediği inanılmaz güzel müzikleriyle, zengin görsellikleriyle, bilimsel ama asla sıkıcı olmayan alt yapısıyla ve elbette insanın içini ısıtan konusu, anlatımı ve karakterleriyle unutulmaz filmler arasında yerini aldı. Satıcının Ölümünün SorumlusuOn dört yaşındaydım sanırım. Okuldan eve gelip bilgisayar oyunu oynamayı hayal ederken, annemin o akşam tiyatroya gideceğimizi söylemesi moralimi bozmuştu. “Tiyatro çok sıkıcı bir şey, siz gidin ben evde kalayım.” diyip duruyordum anneme. Her ne kadar tiyatronun “sıkıcı” bir şey olduğunu söylediğim için pişman olsam da, o tiksinç, çocukları aptal yerine koyan bazı kalitesiz çocuk oyunlarını seyretmiş birisi olarak, kimse beni suçlayamazdı bu düşüncem için. O gün annemin zorlamasıyla izlediğim Cyrano de Bergerac, tiyatroya bakışımı tamamen değiştirmişti. Tiyatronun ne kadar büyüleyici bir dünya olduğunu o gün anlamıştım işte. Yeni sezonun başlamasıyla geçen gün sevgilimin tavsiyesi üzerine izlediğim Satıcının Ölümü de bana bu büyüleyici dünyayı tekrar yaşattı. Dekor, oyuncu performansları, hikaye ve mesajlar o kadar etkilediki beni, bu blog yazısının konusu olmaya hak kazandı Arthur Miller'ın bu eseri... ”Düşünsene. Ömür boyu çalışıp, bir evin borcunu öde. Sonunda senin olsun, ama içinde oturacakkimse bulunmasın.” Kapitalist sistemin yırtıcılığının sonucunu en açık şekilde özetliyor Linda bize bu sözle. Otuz beş yıl eşek gibi çalışır, bir yerlere varmak için var gücünle uğraşırsın; yaşlanıp kullanılamaz hale geldiğindeyse, yirmi yıl önce adını koyduğun patronunun oğlu tarafından işten atılırsın. İhtiyar bir işsizsindir artık, bir çocuğun oynamaktan sıkılıp köşeye attığı, artık onu eğlendiremeyen oyuncaksındır. Şaşırmışsındır. Hiç düşünmemişsindir bu duruma geleceğini. İş en sonunda öyle bir hal alır ki, evin borcunu ölüm sigortandan gelen parayla öder karın. Artık ailenden kimsenin yaşamayacağı evin borcunu... İşte satıcı Willy'nin hikayesi...Bir ekonomik sistem, bir insanın akli dengesini yitirip intihar etmesine neden oluyorsa, başarısızdır, daha fazla sürdürülmesinin anlamı yoktur. Dolayısıyla satıcının ölümünün en büyük sorumlularından biridir her şeyin para ve itibar olduğu toplum ve ekonomik sistem.Para, para, para... Paran yoksa eğer mutlu uyanma şansın yok. Para kazanma olanağın yoksa eğer, durumun çok daha kötü. Başkalarından aldığın borçlarla -ki o da gururun el verdiği sürece- geçinir, sürekli hesap yapmak zorunda kalırsın. Sahip olduğun tek şey ise umuttur.Umut; Pandora'nın kutusunda kalan son kötülük... Her ne kadar insanların yaşama sevincinin devam etmesini sağlayan şey olarak görülse de, işlerin sürekli daha kötüye sarmasına neden olan şey aslında. Eğer Willy, en başından beri boş umutlarıyla oyalanmasaydı, her şey çok farklı olmaz mıydı? Willy'i intahara sürükleyen, artık umutsuzluğa kapılması değil, ölümünün oğlu Biff'le arasınıdüzelteceği, sigortadan gelecek parayla sorunların biteceği umudu değil miydi? Willy'nin umudu, Biff'le inatlaşmasının da en büyük nedenlerinden biriydi aslında. Willy'i yalanlardan inşaa edilmiş surların içine çekilmeye itiyordu bu umut. “Hayır, bu sefer gerçekleri konuşalım baba!” diye ortalığı ayağa kaldırırken Biff, Willy ona “Yarın Oliver'la görüşeceksin yani değil mi?” diyerek duymak istediği cevapları almak için uğraşıyordu.İnsanların objektif yaklaşamadığı bir konu varsa o da evlatlarıdır. Her anne-baba, kendi çocuğuna sahip olmadığı potansiyeller yükler. Henüz beş yaşındaki çocuklar için “Bizim oğlan şimdiden çıkarma işlemini de söktü.” gibi cümleler kullanırlar. Eğer komşunun çocuğu çarpma işlemini de öğreniyorsa mümkün değil altta kalmayıp bölme işlemini de öğretmeliler çocuklarına. Oysa o çocuğun tek düşündüğü oyun oynamaktır. Sahi neden böyle yapar çoğu insan? Sanki her insanın mükemmel olması gerekiyormuş gibi... Halbuki insanın ne kadar kusurlu bir yaratık olduğu, en başta evlatlarını yarıştırmasından belli. Bu durumun en büyük nedeni aşağılık kompleksi bence. Özellikle kendileri hayata kalıcı bir miras bırakamamış insanlar, çocuklarının başarılarıyla övünmekistiyorlar. Bu durumun bir yere kadar normal olduğu reddedilemez, fakat eğer gerçekten çocuğumuzda olmayan potansiyelleri varmış gibi görmekte ısrar edersek, yalanlar içinde yüzmektenbaşka bir şey yapmamış oluruz, Willy'nin yaptığı gibi. En başından beri oğlu Biff'in çok parlak bir geleceği olduğuna inanıp, onun hatalarını görmezden gelmesi, oğluyla arasını açan bir etkendi Willy'nin düşündüğünün aksine: “Baba ben bir hiçim, baba hala anlamıyor musun? Artık bunun inatlık bir yanı kalmadı. Ne isem oyum ben, başka bir şey değil.” Willy kendi çalışırken kazanamadığı başarıları oğullarından görmeyi o kadar istiyordu ki, bu takıntısı Biff'in ondan kopmasına neden olan en büyük etken oldu. Hepimiz yaşayamadığımız hayalleri çocuklarımız yaşasın isteriz aslında. Acaba o hayallerin çocuklarımızın değil, bizim hayallerimiz olduğunu ne zaman hatırlayacağız?“Anlamıyorsunuz, Willy bir satıcıydı. Bir satıcı için de elle tutulur bir yaşam tarzı yoktur. Bir vidayı yerine yerleştiremez, size yasaları anlatmaz, ya da ilaç vermez. O sisler içinde bir gülümseme ve ayakkabı boyasına güvenmektedir. Ne zaman ki kendisine gülücükle cevap verilmez… işte o zaman deprem olur. Sonra şapkanda iki delik açar ve sonunu getirirsin. Kimse bu adamı suçlayamaz. Bir satıcı düş görmek zorundadır ahbap. İşin gereği budur...” diyordu Charlie, babasını suçlayan Biff'e cevap olarak. Yanılıyordu. Suçluydu Willy. En başta sistemin topluma kazandırdığı paran ve itibarın yoksa bir hiçsindir anlayışını kendine ideal edindiği için suçluydu.Kendini kandırdığını bile bile kendini kandırmaya devam ettiği için suçluydu. Oğluna yaptıklarından, karısını aldattığından dolayı suçluydu. Fakat cezasını çekti Willy, çekilebilecek en büyük cezalardan biri olan pişmanlığı yaşadı. Kendisini kandırmaya çalışmasına rağmen, gerçeklerigörmeyi reddetmesine rağmen, gerçeklerin en acımasız noktaya geldiği o anda, kendisini ikna edebilecek daha fazla yalanı ve gücü kalmadı Willy'nin. Gerçekleri görmek zorunda kaldı ve o ancak tiyatronun aktarabileceği acı dolu pişmanlığı yaşadı. Geriye kalansa o artık kimsenin içinde yaşayamayacağı ev oldu...Eren Can Özdemir Yalnızlığın Yankısı Günler haftaları, haftalar ise ayları kovalayadursun, benim küçük takvimimden bir yaprak daha bıraktı kendini yere doğru adeta bir cemre edasıyla. Bu ve bunun gibi kaçıp giden tüm yapraklar bana bir yandan neleri kaybettiğimin ve elimden kaçırdığımın sessiz çığlıklarını attırırken diğer yandan da ne kadar büyüdüğümü, büyümekle kalmayıp hayat denilen sonu gelmez çukurda neler yaşadığımı da tüm çıplaklığıyla yüzüme vuruyordu. Ne yaparsam yapayım kaçıp gidemiyordum gerçeklerden çünkü kaçıp gidemiyordum acılarımdan, yaralarımdan, yalnızlığımdan… Sebepler arayıp dururken kendimi bambaşka yerlerde bambaşka suretlere bürünmüş halde buluyordum ve acılarım, yaralarım dinerken yalnızlığım baki kalıyordu. Baki kalıyordu ruhuma kazınan, üç adet sesli harf içermesine rağmen sessizliği bu kadar derinden hissettiren bir kelime, bir yoksunluk hissi. Biliyordum bu hissi tüm benliğimle. Beğendiğim bir kitabı bitirdikten veya kült bir filmi izledikten sonra suratımdaki o heyecanlı sırıtışla beraber birilerine içimi dökmek, buna kesinlikle bayılacaklarını söylemek istiyordum. Ama sadece söylemek istiyordum. Gerisi gelmiyordu; gerisi yoktu, ilerisi ise kendi bataklığında çürümeye yüz tutmuştu ve bense bütün geceler yorgun argın bir şekilde çöküp kalıyordum aynamın karşısına. Kulağa delilik gibi gelen bu çarpıcı aktiviteyi yapıyordum çünkü John Coffey’in de dediği -yaşadığı- gibi “Yollarda yağmurdaki bir serçe gibi yalnız olmaktan yoruldum” (King) ve yalnız kalmamak için en uygun yolu seçtim. Kendimi kendime dost ettim, karşılıklı bir can ettim ve kendimce örttüm yalnızlığımı. Hâlbuki sadece kafasını kuma gömen bir deve kuşuydum. Yalnızlıktan uzun süre saklanmaya çalışırken nefessiz kalıp ölen bir deve kuşu… Herkesin bilip kimsenin lafını etmediği gibi “Ülkemiz üç tarafı denizlerle çevrili içi yalnızlıklarla dolu bir kara parçasıdır” (Özışık). İnsan kendi yalnızlığını bir kenara bırakıp kısa bir süre nefeslenmek için izlerken akıp giden hayatı ve insanları, bu yalnızlığın ateşten kelepçesine hapsolmuş tek acı dolu ruh olmadığını fark ediyor ansızın. En azından bu farkındalık sayesinde hayatım bir nebze çekilebilir oluyor. Belki düşüncesizlik belki de karaktersizlik ama dünyada benim dışında yalnızlık derebeyliklerinin var olduğunu bilmek bir nebze de olsa rahatlatıyor beni. Problemin bende olmadığını, her insanın hayatının bir döneminde bu yalnızlık denen illetle eninde sonunda yüzleşeceğini düşünüp başımdan savıyorum gelen kahredici düşünceleri. Belki de sadece kendimi kandırıp kızgın ateşlerden Eren Can Özdemir serin sulara dönmeyi bekliyorumdur. Ne düşünürsem düşüneyim doğrusunu asla bilemeyeceğim çünkü insan bir kere yalnızlığa alışadursun daha sonra kafasında oluşan bu seslerin, soruların yarattığı kargaşa tüm notalarıyla onu derin bir komaya sokuyor. Bu öyle acınası bir durum ki kendime sorduğum soruları cevaplayamayarak tüm bu yalnızlık safsataları sırasında kendimden bile uzaklaşıp kayıplara karıştığımı anlayamıyorum. Hal böyle olunca sadece yalnızlıkla değil onun getirdiği psikolojik travmaları da evimin başköşesinde misafir etmek zorunda kalıyorum. Hasta ziyareti kısa olurmuş fakat bu ziyaret kendi amacını ve sınırlarını çoktan aştı. Bu yüzden geri dönüşü olmayan bir yola girmeden, kendimi başkalarının yalnızlıklarıyla kalabalıklaştırmadan önce ya her şeyi yoluna koymalı ya da kaderime diz çöküp kendimi yalnız soğuk odama mühürlemeli. Bir hastalıktan kurtulmak için öncelikle o hastalığı benimseyip teşhis etmek yani anlamak gerekir. İşte bu yalnızlık denen insanı ölmeden gömen hastalığın varlığını ilk kez fark ettiğim vakit yemek masasının başındaydım. Hava kararmış, sokaktaki sesler yerini yavaşça binalara taşımıştı. Kimisi işinden, sporundan dönerken kimisi gününün berbatlığını üstünden atmak ve sevdiklerini görmek için dönüyordu evine. Ama çoğunun, anahtarlarının yerini hatırlamasına gerek yoktu çünkü kapı zaten onlara açılıyordu. Bir bekleyenleri, geç geldikleri zaman merak edenleri vardı. Daha da güzeli hayata karşı her pes edişlerinde ringin zemininden onları çekip kurtaran bir el vardı. İşte o yemek masasında bunları düşünüyordum yalnız başına yerken yemeğimi. Anlatmak, içimi dökmek istediğim yüzlerce cümle olduğunu ama bu kelimeler yığının boğazıma dizilip gün geçtikçe beni daha çok boğduğunu anlıyordum. Ne kadar da şanslıydı bazıları ve ne kadar da yalnızdı geri kalanlar. Ve de o kadar soğuktu ki ev, düşünmekten o kadar soğuyabilirdi yemek. Fakat bırakmalıydım artık bu düşünceleri ve odaklanmalıydım önüme. Ortada akıp giden bir hayat vardı ve ben kabul edip benimsemiştim bu yalnızlık denen illeti. Sonuçta ne olursa olsun çıkılan bu yola devam etmeli, gücüm yettiğince göğüs germeliydim tek başına kalmışlığın verdiği hezimete. Yol ortadaydı, yolcu hazırdı, yolculuksa hiç olmadığı kadar pervasız… Kaynakça: *Darabont, Frank, yönetmen. Yeşil Yol. Warner Bros, 1999. *Özışık, Ethem, senarist. Poyraz Karayel. Limon Film, 2015. MASALSI DİYARDA BİR GEZİ: VENEDİK Masal kitaplarıyla büyüdüm ben, içinde bir sürü karakteri olan, kurtarılmayı bekleyen insanlara yardım eli uzatan kahramanlara imrenip, sarayları olan prenslerin ve prenseslerin yaşamlarında olmayı hayal ettim hep. Onlar gibi büyülü bir diyarda yaşamak hayalimdi kendimi bildim bileli fakat büyüdüğümde masalların gerçekten sadece masallarda kaldığını umutsuzca kabullenmiştim, ta ki bu yaz sular üstünde yüzen şehir Venedik’e gelene kadar. Venedik, aşıklar şehri… Şehre ilk adımlarımızı attığımızdan itibaren farklı bir ülkeye gelmenin ötesinde, küçükken okuduğumuz o masallardaki diyarların içindeki küçük kahramanlarmışız gibi hissettirmeye başlatıyor burası bizi. Görkemli köprüleri, kanalların arasında gondolcuları, suların içinde kalmış evleri, tatlı kafeleri çıkıyor hemen önümüze. Beklenildiği gibi fakat hayal edilenden çok daha fazlasını barındırıyor burası ve Charles Dickens’in sözünü doğruluyor ilk gördüğüm her şey “Dünya’da Venedik ile ilgili okuduğunuz hiçbir şey şehirdeki muhteşem ve etkileyici gerçeğe eşdeğer değil.” Hani, derler ya hep hayali gerçekten daha güzeldir diye, Venedik size tersini kanıtlıyor bu sözün, hayal edebilmek için önce görmeniz, yaşamanız gerekiyor Venedik’i. Venedik’in sembolü haline gelen gondolları gördüğüm an içim büyük bir heyecanla doluyor çünkü gördüğüm her şey bana kendi küçükken hayalini kurduğum o masalımı yaşamaya başlamışım gibi hissettiriyor. Hemen bulduğum bir gondola sanki kaçırırsam bir daha gelmeyecekmiş gibi bir sabırsızlıkla biniyorum. Büyülü araçlarmış gibi süslenmiş gondol ile tüm Venedik’i müzikler eşliğinde gezerken kendimi tıpkı hep hayal ettiğim kraliyet prensesleri gibi hissediyorum. Gondol turumun ardından Venedik’in en bilinen köprüsü olan Ponte di Rialto’ya ulaşmayı hedefliyorum. İnanışa göre bu köprüye gelen sevgililerin aşkları daima sürermiş. Şehrin yüz ölçümü çok küçük olmasına karşın bahsedilen köprüye gitmek vaktimi alıyor çünkü beklenildiği gibi ben de o meşhur daracık sokaklarda kaybolurken buluyorum kendimi. Bazı sokaklar o kadar daracık ki yolun sonunun olmayacağını düşündürüyor. Bazen de uzun yürüyüşün ardından karşı sokağa geçmemi engelleyen kanalları görüp başladığım yere geri dönüyorum. Fakat en güzeli ise en sonunda hep varıyorum istediğim yere çünkü Venedik’tir bu, kaybola kaybola bulduruyor kendini. Labirent gibi hissettiğim bu ufacık ve karmaşık sokaklar, ulaşamamanın umutsuzluğunu vermiyor bana, tam tersi her kaybolduğumda biraz daha hissettiriyor şehir kendini ve heyecanlandırıyor daha nelerin görüleceğine dair. Çünkü bu masalsı şehir her sokağında farklı bir hikâye barındırıyor ve bu hikayelerin her biri içinizi sımsıcak ısıtıyor, ufak gülümsemeler oluşturuyor yüzünüzde siz fark etmeden. Bazı sokakların sonunda küçük sanat galerileri, bazılarında ise basamakları suların içinde kalmış evleri Bazen de gençlerin oturup arkadaşlarıyla sohbet ettiklerini görüyorum, kendimi hissediyorum onlarda, benim bu diyarda yaşayan halimi. Etrafta bir sürü yabancı olması rağmen bu şehir size samimiyeti, sevgiyi, sıcaklığı hissettiriyor. Bu şehir siz farkında olmadan mutlu ediyor sizi, ait olduğunuz yeri sonunda bulmuşsunuz gibi. Küçük bir kahve molası vermek için durduğumda, bir sürü minik kafe arasından ben her zamanki gibi en sakin olan kafeyi tercih ediyorum, içeriden gelen buram buram kahve kokusunu içime çektiğimde mutluluğum biraz daha artıyor çünkü kendimi evimin karşısındaki her zaman ders çalışmaya gittiğim o küçük kafedeymişim gibi hissediyorum. Tekrar yürümeye koyulduktan kısa bir sürenin ardından San Marco Meydanı’na varıyorum. Meydana ilk girdiğimde, buraya gelmeden önce çok merak ettiğim, Bizans mimarisinin muhteşem örneği olan bazilikayı görüyorum hemen ve gördüğüm daha ilk andan itibaren tüylerim diken diken oluyor eserin muhteşemliği karşısında çünkü bu tarihi eser bir yapı olmaktan çok üzerindeki her detayı ile muhteşem bir sanat eserini yansıtıyor. Renkleri, dokusu, yapısı… “Yüzyıllar öncesine ait bir yapı nasıl olurda bu kadar canlı ve etkileyici kalabilir, acaba ben de böyle tasarım değeri yüksek bir eser yapabilecek miyim?” gibi sorular aklımın bir köşesinde yer edinirken bazilikanın bitişiğindeki ve en az onun kadar etkileyici olan Dükler Sarayı heyecanımı daha da arttırıyor. İçeriye ufak bir gezi yapmak için girdiğimde kanalların arasında kalan bahçesinin güzelliğine dalıp, hayallerde buluyorum kendimi. Altın kaplama tavanlar ve duvarlardaki yapımı yüz yıllar alacak tablolardan oluşuyor burası. Sarayın merdivenlerinden inerken her bir yapı tarihi hissettiriyor, o dönemdeymişim gibi. En merak ettiğim ve gidilmeden dönülmemesi gereken yer olan Burano Adası, gökkuşağı rengine döşenmiş evlerinin sıcaklığı ile içimi ısıtıyor. Sanki zamanında bu adaya koca bir renk yağmuru yağmış ve etraftaki tüm evleri akıllara gelebilecek çeşitli renkler ile boyamış gibi gözüküyor. Adanın kendine has o kadar tatlı bir havası var ki bende geride her şeyi bırakıp orada sakince bir hayat yaşama isteği uyandırıyor. Yerli halkın birbirine olan samimiliği kendi şehrimdeki komşuluğu aklıma getiriyor. En güzeli de adanın renkli evleri, içimde bir mutluluk pırıltısı oluşturuyor, sanki her daim her şey pozitif olacakmış gibi hissettiriyor burası. Venedik hakkında ki en güzel şey buranın her yaşa her kitleye ait olması ve belirli bir neden ile gelmeniz gerekmiyor buraya çünkü buraya gelen herkes elbet kendinden bir şeyler buluyor. Mesela ben bu masalsı şehrin sakinliği ve insanlarının samimiyetlerinde mutluluğu, inancı buldum. Küçüklüğümdeki hayalin gerçeğe dönüşmesi ile umudu ve heyecanı tattım aynı zamanda Venedik’te. Siz de bu masalsı diyarın içinde kaybolup kendinizi bulmak istiyorsanız Venedik’e mutlaka uğrayın ve mümkünse uzun kalın. Kanalların ayaklarındaki kafelerde kahvenizi keyifle yudumlarken yaşayışını hissedin buranın, kendi masal diyarınızdaki küçük kahramanların büyülü dünyasını yaşayın Venedik’te. ECE SEL Kaynakça Pronto Tour, https://blog.prontotour.com/bir-ruyanin-gercege-donusmus-hali-venedik/ 2 Aralık 2014 BÜYÜYEMEDİN ÇOCUK Bir bebek… Ağlıyor, henüz dört aylık, ağlıyor çünkü yapabildiği tek şey ağlamak… Annesinin kucağında sakinleşmesi gerekirken bu bebeğin, ağlayışı her an daha çok acıtıyor içimi, sesi kulaklarımda, ağlıyor… Konuşsa, anlatacağı neler var kim bilir, henüz dört aylık, kalbim acıyor. Her ağladığında babası daha sert vuruyor yüzüne, neden? Bilmiyor mu küçücük bebeklerin kafatasının kolayca incinebildiğini, niye ağzını kapatıyor sertçe, daha kırılacak dişleri bile olmayan küçücük masum bir bebeğin, üstelik kendi bebeğinin, babası olduğu bebeğin suçu ne olabilir ki? Nasıl bu kadar karanlık olabilir, bu kötülük, bu acımasızlık… Korkuyorum, insanoğlunun bu noktaya gelebileceğini gördüm, çok korkuyorum, sahi bu kadar kötülüğü kaldırabilen kalpler var artık, yaşayan ve bu kötülüğü yapabilecek kadar karanlık kalpli insanlar… Her yerde, dünyanın her yerinde çocuklar inciniyor, yetişkinleri anlayabiliyorum, biz yetişkinlerin o kadar saf kalpleri yok, peki ya masum, savunmasız çocuklar, nasıl incitebiliyorlar onları? Belki büyük rakamlarla konuşunca, kalplerimiz o kadar acımıyor. Yüz çocuk öldü, iki yüz çocuk öldü… Çocuklar ölüyor, teker teker, ya da topluca, ama çocuklar ölüyor. Savunmasız, ne dersen inanacak, bütün dünyaya sevgisi yeten, ırkçılık nedir, nefret nedir bilmeyen çocuklar… Ve bizim ellerimizle ölüyorlar, bizim ellerimizde belki de, daha can yakıcı… Kendi kızına, küçücük bir bebeğe eziyet eden babayı görünce biraz daha iyi anlıyorum sanırım, çünkü görüyorum kendi elleriyle kendi canından kanından bebeğini dövebilecek kadar acımasız ve karanlık insanların var olabildiğini. Dünyada bu kadar kötülüğün hayatta kalabilmesinin ve ateşinin hepimizi yakabilmesinin sebebi bu sanırım; bu kadar karanlık kalpli insanların var olması… Belki de böyle insanların eline güç geçtiği için dünya bu halde. Her yerinde dünyanın, her köşesinde çocuklar ölüyor. Kimisi bombadan bedeni parçalanarak, kimisi o küçücük bedenine yetecek yemeği bulamadığından, kimisi kendi evinde canlı canlı yanarak, kimisi savaştan kaçarken çıplak ve minik ayaklarıyla, donarak, kimisi dayağın altında kalıp o küçücük bedeninin bu işkenceye dayanamayışından, kimisi hasta olup hastaneye götürecek kimsesi olmadığından… Ama ölüyorlar… Daha kendilerine yapılanın sebebinin ne olduğunu anlayacak iradeye gelmeden öylece, seslerini çıkarmadan ölüp gidiyorlar. Biz de ölüyoruz her çocuk için, biz her gün ölüyoruz… Kalpler nasıl bu kadar kararır sahi, çok büyük kötülüklerle karşılaşınca mı kötü olur insan, yoksa hiç acı yaşamadığı için empati yapamadığından mı? Kalpleriniz nasıl bu kadar kör olabilir? Biyolojinize, bebeğinizi koruma içgüdünüze bile karşı gelebilecek kadar, küçücük kalplerin aydınlığını, kendi karanlığınızla boğacak kadar ne yaşamış olabilirsiniz. Aklım almıyor, aklıma alamıyorum ve kalbime… Vicdanınıza bu kötülüğü nasıl sığdırabiliyorsunuz? Mesela hiç sızlamıyor mu sol yanınız, benimki sızlamıyor artık, sızlamak kelimesi yeterli olmuyor, benim sol yanım yanıyor çünkü… Ama dünyanın her yerinde ölen, acı çeken, zarar gören her çocuk için savaşacağım o kapkaranlık kalplerinizle, belki hepsini tek tek kurtaramam, ama karanlık kalplerinizi aydınlatabildiğim kadar aydınlatacağım, aydınlatacağım ki o karanlıklarınızla hiç kimseyi örtemeyin bir daha… Hiçbir masum bedene ve zihne dokunabilecek kadar karanlık olamayın, sizin de vicdanınız var olsun, canınızı yaksın hatta… Titreyin kalbinizin acısından, titreyin ki o ışığın girmesine izin vermeyen duvarlarınız yıkılsın… Özür dilerim çocuk, sen orada kendi babanın ellerinde işkence görürken bir şey yapamadığım için… Özür dilerim çocuk, seni o babanın ellerine bırakan adalet sistemi için… Özür dilerim çocuk, büyüdük biz, kalplerimize karanlık girdi… Özür dilerim çocuk, büyüdük biz, sen büyüyemedin… Sera Zenginler 21501872 Sonsuzluğa Yaklaşmak Yaşamak ve ölmek birbiriyle bütünleşmiş iki kavram iken, canlıların ölümlülüğe karşı açtığı bu savaş nedendir? Her gün hayatlarımızın monotonluğundan ve anlamsızlığından yakınan bizlere, neden cezbedici geliyor sonsuza kadar yaşamak fikri? Henüz sonsuzluk kavramını bile açıklamayı başaramadık hâlbuki. Matematikte bile sonsuza giden bir seriden bahsederken, limit kavramını türetme ihtiyacı duymuş Isaac Newton. Sonsuzluğu açıklayamadığından, sonsuza yakınlaşmayı tercih etmiş. Bana sonsuza kadar yaşama şansı verilse, hiç düşünmeden reddederim demişimdir hep. Hayata hiçbir zaman pozitif bakmayı beceremedim. Bazı insanlara bakıyorum, en yoğun günlerini bile keyifle sürdürmeyi başarabiliyorlar. Bense tatil günlerimde bile keyfimi kaçıracak bir şeyi muhakkak bulurum. Bu nedenle de sonsuza kadar yaşama fikri beni hep korkutmuştur. Zaten sonları her zaman sevmişimdir. Keyifli bir kitabı okurken aldığın hazzın yanında bir de kitabı bitirdiğinde sana verdiği keyif vardır ya, ya da lezzetli bir yemeği bitirdiğinde ağzında bıraktığı tat… İşte ben o anları daha çok seviyorum. Her şeyin sona ereceği fikri beni rahatlatıyor. Her ne kadar benim gibi düşünen pek çok insan olsa da, sonsuzluğu düşleyen insanlar çoğunlukta. Modern bilimin temellerini bile ölümsüzlük iksirini bulmaya çalışan ilk simyacılar atmış. Her sanat dalının ve bilimin temelini oluşturuyor bu sonsuzluk istediği. Ölüm gerçeği insana âdeta ayrı bir anlam katmış. Sonsuza dek yaşamayacaklarını bilseler de hiç bozulmadan varlıklarını sürdürmek isteyen firavunlar bedenlerini mumyalatmışlar ve bunları saklamak için piramitler inşa ettirmişler. Heykellerini diktirtecek kadar rütbeli olmayan eski insanlar mağara duvarlarına yazılar yazmışlar, resimler çizmişler. Uğruna şarkılar bestelenecek kadar şanı olmayan ozanlar kendi şarkıları bestelemişler. Her ürün kendinden geriye bir şey bırakmış olmak isteyenler tarafından üretilmiş. Limit kavramını benimsemişiz her birimiz. Sonsuza ulaşamayacağımızı bildiğimizden sonsuza yaklaşmayı tercih etmişiz. Ölüm Bir Varmış Bir Yokmuş adlı eserde o çok arzuladığımız sonsuzluğu veriyor bize, José Saramago. Kitap hiç kimsenin ölmediği bir günle başlıyor ve Saramago bize ölümün terk ettiği bir ülkeyi resmediyor. Tahmin edebileceğiniz gibi öncelerde herkese tatlı gelen ölümsüzlük gerçeği, kısa sürede yerini keşmekeşe bırakıyor. 1 Durmaksızın artan nüfus yoğunluğunun getirdiği sosyal ve siyasi sorunlar bir yana, kitap bize bir de işin psikolojik yanını sunuyor. Düşünsenize, yaşlanıyorsunuz, artık ayaklarınız tutmuyor, tamamen yatağa bağımlısınız ama bir türlü ölmüyorsunuz. Bir trafik kazasında paramparça oluyorsunuz ama ölüm yerine hiç dinmeyen bir acıyla karşı karşıya kalıyorsunuz. Kitabı okurken ölümün de tıpkı yaşamak gibi bir hak olduğunu bir kez daha anlıyor insan. Hayat yemeğini tattıktan sonra bir de bittiğinde ağızda bıraktığı tadı merak ediyor. Kitabının ikinci bölümü ölümün geri dönmesini konu alıyor. Ölümsüzlüğü bir kere tatmış olmalarına rağmen, ölümü sıcak bir gülümsemeyle karşılıyor insanlar. Ancak bu sefer de değişik bir yöntem geliştiriyor ölüm. Zamanı gelenleri direkt yanına almak yerine, onlara öleceklerini bir hafta önceden haber vermeye başlıyor. Tabii, bu da farklı bir kargaşaya neden oluyor. Her ne kadar ölümlü sıfatını geri aldıklarına sevinse de insanlar, bir hafta ömürleri kaldığını duyunca olmadık şeyler yapmaya başlıyorlar. Sizin de çevrenizde ne zaman öleceklerini bilmek isteyen insanlar vardır. İtiraf etmeliyim ki, bu kitabı okumadan önce bunu ben de arzu ediyordum. Bir sınavın ne zaman olacağını haftalar önceden bilmek istersin ki çalışacak bolca zamanın olsun. İşte benimkisi de öyle bir istekti. Ne kadar günüm kaldığını bileyim ki, ona göre yapmak istediğim şeyleri aradan çıkarayım. Kitabı okurken farkına vardım ki mantık biliminden farksız hayat. Öncüllerinden birini eleyince, sonuç bir anlam ifade etmiyor. Ölümü çıkarınca, hayat anlamını yitiriyor. Ön göremediğim bir sonla, başladığı gibi bitiyor Ölüm Bir Varmış Bir Yokmuş. Kitap sona ererken, bizi ölümün olmadığı bir günle baş başa bırakıyor. Ölüm, bir türlü sonlandıramadığı bir hayata tutuluyor ve onun için ölümlülüğü tercih ediyor. Biraz da ironik bir son olmuş. Kitabın sonu bizleri sonsuz ihtimallerle bırakırken, ölüm de kendi sonunu bulup, geride kalanları ertesi gün hiç kimsenin ölmediği bir sonsuzluğa hapsediyor. 2 Bir Odanız Var Mı? Hayatın tekdüzeliğinin ve asosyal olarak yaşamanın, ne kadar büyük bir felaket olduğunu anlattı bana bu muhteşem roman. Yusuf Atılgan’ın çok güzel anlatımıyla ve betimlemeleriyle sunduğu, altın tepsideki başyapıtı “Anayurt Oteli” edebiyatımız için ne kadar değerli ise benim için de o kadar değerli oldu. Usta yazarımızın muhteşem dili ve muazzam birikimi ile bu kitap, kelimeleriyle yeni bir pencere açtı bana. Yazarımızın anlatışı o kadar özgün ki yepyeni bir dünyaya keşfe çıkartabiliyor bizi. Olayları zebercet’le birlikte yaşıyoruz. Onun psikolojisine sokuyor bizi fark ettirmeden. Onun gibi olduğumuzu hissediyoruz zaman zaman, çünkü her insan hayatının belli bir döneminde onun gibi çukura düşmüş olabilir. Utanç duyduğumuz veya hatırlamak istemeğimiz tecrübeler vardır hayatımızda, bu kitap da o yaşantılarımızı yüzümüze vurmakla kalmayıp, etrafımızda da böyle insanlar olduğunu anlatıyor. Ben de bazen o çukura düşüyorum, Zebercet bana o tecrübelerimi anımsattı ve bunun nedeni ise yazarın, olaya kendi açımdan bakmam için, verdiği zekice anlatımından kaynaklanıyor. Buz gibi duvarlar içinde, sadece odadan odaya yürüyen insanlar. Işıklar kör edercesine rahatsız eder, gece dışarı çıkarlar genelde. Karanlık ve soğuğun en yakın arkadaşı ise yalnızlık. Eğer bir de aşkı eklerseniz bunlara, nefes almak bile işkence gibi olur. Var olma ve yok olma arasındaki fark kaybolur zihinde. Beden çırpınır, ruh çığlık atar bu çukurdan çıkmak için. Zebercet, bu çukurun en dibindeki ve asla çıkamayacak insanları temsil etmektedir. Zebercet’in dünyasının, ona acı vermesinin nedeni, hayatını değiştirmeye çalışmadan, değer yargılarını terk edip bomboş bir dünyada dolaşmasıdır bence. Hayatında herhangi bir amacının olmaması onu kafese sıkışmış bir hayvan gibi hissettiriyor. Hedefi olmadığından dolayı, ne kendisi için, ne başkaları için ne de dünya için hiçbir eylemde bulunmuyor. Dünyayı kör olmuş gözleriyle görüyor sadece, en ufak bir iyilik yapmıyor etrafına bundan dolayı gülen bir yüze mahrum kalıyor. Başka bir insanı mutlu etmek, en iyi mutlu olma yöntemidir oysa. Zebercet’in düştüğü en büyük hata da bence budur. İnsanı diğer varlıklardan ayıran en büyük özellik de bunun farkında olup dünyayı daha iyi bir yer haline getirme arzusudur. Zebercet’in temsil ettiği insan topluluğu, var olsalar da yok olsalar da, dünyaya yarar sağlamayacak insanlardır eğer o çukurdan çıkamazlarsa. Çünkü onların kalplerinde, başka insanları alacak odaları yoktur. Zebercet’in, boş otelden insanları “yerimiz yok” diye kovmasının nedeni de budur. Bomboş oteldeki gibi, kalplerinde bir odalık boş yer bulmak mümkün değildir. Birisine küçük bir oda açsaydı eğer, o çukurdan çıkmanın bir yolunu bulabilirdi bence. Anayurt Oteli’nin de benim için Zebercet kadar önemi var, çünkü onun da temsil ettiği bir dünya var. Bir otelin duyguları olsaydı eğer, bu eski bir konaktan bozma otelin de duyguları olurdu. Yaşlılığın sebep olduğu yalnızlık çok güzel bir şekilde anlatılmış. Eskiden konak olan bu otel, soyluluğunu kaybetmiş, gücünü yitirmiş, terk edilmiş bir ihtiyarı anımsattı bana. Başkaldırışını eylemsizliğiyle yapar, içinde ki intikam arzusunu Zebercet’i cezalandırarak tatmin eder. Onun kalbini, bu loş ışıklı bir duygu hapishanesinde çürütür önce. Sonra Zebercet’in değer yargılarını kaybetmesini sağlar, kendi benliğinden bile kaçar hale getirir onu. Zebercet’e de anlatmaya çalıştığı şey, kendisine bile değer vermeyen insanların başkaları için de bir değeri olamayacağıydı. En sonunda ihtiyar, son kez cezalandırdı onu, boynunu saran, tavana asılı bir iple. Yusuf KAYA Türkçe 101 Enes Çelik İMKÂNSIZA TALİP OLMAK Aşka inanır mısınız? Herkes dillendirir ama hepimiz gerçek anlamda düşünür müyüz bu soruyu? Ben sanmıyorum üzerine kafa yorduğumuz bir konu olduğunu. Hissettiğimiz veya hissetmekten çok uzak kaldığımız birkaç duygu üzerine inşa ederiz, bu soruya verdiğimiz yanıtları. Kimine göre aşk, insanın kendi kafalarında oluşturdukları bir hayalden öte bir şey değil, duygusal bir ütopya adeta. Bana soracak olursanız, aşka ve onun bana yaşattıklarına tüm kalbimle inandığımı rahatlıkla söyleyebilirim. Belki bazılarınıza söylediklerim kafamdan uydurduğum bir iki cümle dışında başka bir şey ifade etmiyor olabilir. Aşka inanmıyor olabilirsiniz veyahut ona olan inancınızı kaybetmiş olabilirsiniz. Aklınızda, var olması imkânsız bir his olarak yer edinmiştir belki de. “Olanaksız olanın mümkün olabileceğine inanmazsanız, âşık olamazsınız.”(392) diyor Meltem Gürle, Kırmızı Kazak isimli kitabında. O kadar sade ve o kadar güzel açıklamış ki bu yolu… Gerçekten de olağanın dışında olana inanmadan aşkın da mümkün olmadığını, yaşayarak öğreniyoruz bu hayatta. Bir süredir düşünüyorum da, aşk için neden imkânsız olgusuna karşı çıkmamız gerekir? Aşk gerçekten bu kadar mu olağanın dışında kalıyor? Zannediyorum ki bu iki kelimeyi yan yana koyup ikisini birbirine bağlamak daha önce hiç aklıma gelmezdi. Ancak gün geçtikçe aşkın da biz insanlar için imkânsız bir duygu vaziyetinde uzaklarda bir yerlerde bulunduğunu ve aşka ulaşmak için imkânsıza daha da fazla talip olmamız gerektiğini anladım. Peki, neden bu iki kelime birbirine bu kadar yakın duruyor? Aşk insana daha önce hiç yaşamadığı bir takım duyguları yaşatıyor sanırım. Belki de yaşanmaya çok uzak duran duyguları ya da yaşanması imkânsız olanları demek daha doğru olur. Daha önce aklınızın ucundan dahi geçmemiş hisleri kabul ediyorsunuz gönlünüze. Gerçekten de dünyanın şu maddi halinden çekip çıkarıp bambaşka bir âleme alıyor sizi. Başka hiçbir duyguyla veya bir rüya ile yaşayamayacağımız bir masal çemberinin içine çekiyor bizleri. Olması mümkün değil iken hayatımızın bir parçası haline getirdiği yaşanmışlıklarla tanıtıyor kendisini bize. Meltem Gürle aşkı bir ipe benzetiyor, üzerinde cambazın dolaştığı bir ipe: “Cambaz ve çırağı şunu bilirler: İp cambazlarının hayatı, ipten ibarettir. Onların dünyasında düşüncelere, endişelere, korkulara yer yoktur. Geçmişe üzülemez, geleceğe dair umut besleyemezler.” (350) Her türlü kaygı ve endişeden, geçmiş ve gelecekten, dünyalık sorunlarımızdan uzaklaşma fırsatımız ancak bu şekilde mümkün hale gelebiliyor, aşk sayesinde. Bunu mümkün kılan başka bir his biliyor musunuz? Ben bilmediğimi söyleyebilirim rahatlıkla. Bununla beraber, içinde bulunduğum durum da şöyle: her olanaksız olanı mümkün kılmaya talibim ve elimde yalnızca aşk var. Biliyorum ki, aşkın ucundan, kıyısından bir kere geçen birisi anlıyordur ne demek istediğimi. İnsan ancak tattığında farkına varabiliyor bu hissin hazzına, lezzetine. Ve ondan bir kere tattığı vakit bağdaştırabiliyor imkânsızlık ile aşk kavramlarını. Olması mümkün değil diye nitelediğimiz ne varsa aşk ile tadına bakma fırsatı yakalıyoruz. İmkânsızlık varsa onun karşısında da aşk var diyebiliyor insan. Bir de bu işin diğer tarafı da var tabii ki. Kalbimizdeki o aşkın asıl sahibi de inandıysa imkânsızlığa, tıpkı bizim gibi, işte bütün büyü aslında buradan sonra başlıyor bizim için. O zaman masalımızın içinde bir şiir okunuyor, bir şarkı söyleniyor, dünyanın en güzel manzarası resmediliyor sanki. Evet, kulağa garip geliyor olabilir. İnanması biraz güç gibi duruyor olabilir. Dedim ya inanmazsak imkânsıza, kapısını bulamayız aşk denilen şarkının. İki kişi, iki âşık imkânsızı aşıp aynı kapının ziline bastığında bütün ihtimaller birdenbire çok olağan hale geliyor her ikisi için. “Onlar bütün olasılıkların peşindeydiler. Hem de aynı anda.” (198) demiş Meltem Gürle. Çünkü onlar, mucizelere inanan iki insan. Çünkü onlar, imkânsızı aşıp aşka ulaşan ve aşk ile de imkânsızlığı bertaraf eden iki insan. Aynı duyguya birlikte inanan ve onu ortaklaşa yaşayan iki insan… İnanın bana, o vakit hayatınızda gerçekleşmesine ihtimal vermediğiniz bir şey kalmıyor. Kaynakça: Gürle, Meltem. Kırmızı Kazak. Can Yayınları, 2016 Esra Ceren Kara Uygun Bir Zaman Diliminde İnecek Var Woody Allen yapımı olan Paris’te Gece Yarısı (2011), son zamanlarda keyif alarak izlediğim, kendimi ve hayatı sorguladığım nadir filmlerden bir tanesi olmayı başarıyor. Film, nişanlısı ve onun ailesiyle Paris’e tatile giden Gil’in bir gece yarısı Paris’te taksiye binmesiyle başlayan zaman yolculuğunu ve başından geçenleri konu alıyor. Paris’te Gece Yarısı, bu zaman yolculuğu esnasında Gil’in yanında beni de bu zaman yolculuğunun içine çekiyor ve zamanın nasıl geçtiğini anlamıyorum bile. Hemingway, Salvador Dali ve Picasso gibi en sevdiğim sanatçıların tek bir filmde karşıma çıkması beni o kadar çok heyecanlandırıyor ki nerede olduğumu unutup kendimi bir an Hemingway ile bir bar kavgasına tutuşmuş bir şekilde ya da bir anda Salvador Dali ile bir restoranda sohbet ederken buluyorum. Bu zaman yolculuğu bana, filmdeki karakterlerin de başta düşündüğü gibi 1920’lerin ve Paris’in şu anki yaşadığımız zaman ve mekân açısından daha güzel olduğunu düşündürüyor. Özellikle filmin başındaki muhteşem Paris görüntüleri ve insanı özgürce sokaklarında dolaşmaya davet eden müziğiyle bana çıkmam gereken bir Avrupa turum olduğunu ve ilk sırada da Paris’in olduğunu hatırlatıyor. Hemingway’le geçen sohbetler, Picasso’nun gizli aşkı ve Paris’in muhteşem güzelliği benim için Paris’i daha çekici bir hâle getiriyor. Her ne kadar Hemingway’le tanışmak konusunda Gil kadar şanslı olamasam da onun sarhoş olduğu sokaklarda, Picasso’nun âşık olduğu kalabalıklarda dolaşarak da kendi zaman yolculuğumu kendim yapabilirim diye düşünüyorum. Zaman… Zaman, insanoğlunun en büyük düşmanı… Zaman mı bizi bizden ayıran yoksa biz miyiz boş yere zamanı suçlayan? Bazen ben de içinde bulunduğum dünyadan ve karşılaştığım sorunlardan veyahut da sorumluluklardan kaçacak bir delik arıyor kimi zaman geçmişe kimi zaman ise geleceğe ufak yolculuklar yapıyorum kendimce. Filmin ana karakteri Gil o kadar kaptırıyor ki kendini gittiği zaman diliminin güzelliklerine, dönmek istemiyor hiç geriye. Çoğu zaman ben de kendimi bundan yaklaşık 30 yıl öncesinin seksenlerine dönebilmeyi ve aynı babam gibi, aynı onun yaşlarında genç olmayı hayal etmişimdir. Ama film zamanla aynı hisleri paylaşan karakterlere öğrettiği gibi bana da bir ders veriyor. Film ilerledikçe fark ediyorum ki sadece benim ve Gil’in değil neredeyse herkesin dileği aynı: Farklı bir yerde veya farklı bir zaman diliminde yaşamak. Aslında içinde bulunduğumuz şartlar ve koşullar bir başkasının en büyük dileği olabilir. Her ne kadar bazen şikâyet etsem de bundan 100 yıl sonrasında içinde bulunduğum zaman diliminde yaşamayı isteyecek birçok insan olacağına eminim. Hatta 100 yıl geçmesine de gerek yok bundan 10 saat sonra bile şu ân yaşadıklarımı özleyebilirim. Hepimiz o kadar odaklanmışız ki ya önümüzdekilere ya da arkada bıraktıklarımıza şimdiyi göremez olduk. İşte bu noktada anlıyorum ki hangi zaman diliminde hangi koşulda yaşarsak yaşayalım, her şeyi güzel yapan tek bir gerçek var: yaşadığımız ânın ve sahip olduğumuz her şeyin değerini bilebilmek. Bunu bilmek en büyük zenginliktir bence. Ölü Ozanlar Derneği’nden bir söz geliyor aklıma bütün bunlardan sonra: “Vakit varken tomurcukları topla. Zaman hâlâ uçup gidiyor ve bugün gülümseyen bu çiçek yarın ölüyor olabilir” (Ölü Ozanlar Derneği, 1989). Bazen ben de unuturum kim olduğumu nerede olduğumu ve nereye gittiğimi. Ama yanımdaki insanlara, sahip olduklarıma ve kıymetini bilemediklerime dönüp bakarım. O zaman anlarım nerden geldiğimi ve nereye gittiğimi. İşte o zaman anlarım elimdeki çiçeklerin kıymetini. İşte o zaman anlarım en büyük servetimin şimdi ve şu an olduğunu. Kaynakça Allen, Woody. Paris’te Gece Yarısı. 2011. Mediapro, Gravier Productions. Film. Weir, Peter. Ölü Ozanlar Derneği. 1989. Touchstone Pictures. Film. REKLAM KOKAN DÜNYA Reklamların uzunluğunun dakikalarla değil saatlerle ölçüldüğü yayın akışları, reklamların ana materyalden daha çok yer kapladığı internet siteleri ve reklamlarının, kalitesinden daha ön planda olduğu ürünler... Gerçek dünyanın sahte tanıtımı... Hayatımıza öyle sinsice girmişler, öylesine derine nüfuz etmişler ki reklamların, hayatımızın vazgeçilmez birer parçası olduklarına inandırılmışız. Yadırgamıyoruz hiçbir zaman onları. Ne sevdiğimiz dizinin sonunu kaçırmamak için beklediğimiz reklamla geçen dakikalar ne de izlediğimizden salt bir haz elde edebilmek için gittiğimiz sinemadaki ürün yerleştirmeleri çarpmıyor gözümüze. Bakıyoruz ama görmüyoruz. Daha doğrusu görmediğimizi sanıyoruz. Gerçek şu ki reklamlar, istenildiği takdirde, insan beyni üzerinde tahmin edilemez etkiler yaratabilir. Reklamların üzerimizdeki etkilerini hafife alışımız bu gerçeği ne yazık ki değiştirmiyor. Onları hafife alıyoruz çünkü onları bizden biri olarak görüyoruz. Dost kılığında düşman gibiler âdeta. Baş kahramanımız Ruhi Mücerret'in ağzından çıkan, gayri ihtiyari, reklam kokan kelimelere tepkisiz kalışım, reklamların hayatımızın ayrılmaz bir parçası haline geldiğinin kesin bir göstergesi. Farkında olmaksızın yaşadığımız bu adaptasyon sürecini, Murat Menteş harika bir kurguyla yüzümüze çarpıyor ve kitabın sonlarına doğru, ağlamaması için şekerle kandırılmış çocuk edasıyla kendime şu soruyu soruyorum: 'Neden hiç garipsemedim?' Son sayfayı çevirdiğimde somutlaşmış bir sorunun farkındaydım artık. İşin ilginç tarafı ise bu farkındalığı bir makalede ya da denemede değil de, mizahi bir dille yazılmış son derece eğlenceli bir romanda yakalamam. Bu benim için yeterli olmadı tabii. Hayatımızdaki varlığını garantilemiş gibi görünen 'reklam' olgusuna daha ciddi ortamlarda, eleştirel bir bakış açısıyla yaklaşılmış ve konunun irdelenmiş olması gerekir diye düşündüm. Bunun üzerine Google arama çubuğuna 'reklamın tehlikeleri' yazdım. Elde ettiğim sonuçlar beni hayal kırıklığına uğratmıştı. İlk sayfanın tepesinde 'Ali Ağaoğlu'nun reklamı kaldırılma tehlikesiyle karşı karşıya' başlıklı bir haber belirmişti. Koskoca ülkede Murat Menteş'ten başka bir Allah'ın kulu bu konuya eğilmemişti anlaşılan. Sanırım şu an okuduğunuz satırlar da ikinci örneği oluşturuyor. Yaşadığım bu hayal kırıklığının ardından anladım ki Ruhi Mücerret, hem roman hem de karakter olarak, reklam kokan dünyada sadece bir oda parfümü. Kısacık bir esintiyle bizlere aslında pek de güzel kokan bir ortamda bulunmadığımızı hatırlatıyor ve sonra her yeri kaplayan asıl kokunun, reklam kokusunun, içinde kaybolup gidiyor. Ne var ki, o bir anlık esinti bizlere reklam dünyasına perde arkasından şöyle bir göz atma fırsatı veriyor. Ben bu fırsatı elde ettim ve size ne gördüğümü söyleyeyim: Sanatçılar, sporcular ya da ünlü iş adamları gibi sürekli göz önünde bulunan şahısların nasıl davrandıklarının, ne giydiklerinin, ne yediklerinin, ne içtiklerinin, kısacası hayatın herhangi bir anından bir sonraki anına geçişlerinin biz sıradan insanlar için ne kadar önemli olduğunu ve reklam sektörünü yönetenlerin bu durumu nasıl ustaca kullandıklarını gördüm. Ünlülerin yaptıkları her şeyden fazlasıyla etkileniyoruz ve bu durum reklam sektörünün iştahını kabartıyor. Perde arkasında gördüğüm bir diğer önemli nokta ise bu sektörün ne kadar açgözlü olduğu. Reklamda sınır tanımıyorlar ve her eve, herkese hatta vücudumuzdaki her hücreye ulaşmak istiyorlar. Bu durumda sadece ünlülerin markalarını tanıtması yeterli olmuyor tabii. Halka yaymak istiyorlar bu kez. Tabii maddi olarak değil, psikolojik olarak toplum içindeki her bir bireyi reklam objesi haline dönüştürüyorlar. Yaptıklarımızla ve yapmadıklarımızla, satın aldıklarımızla ve almadıklarımızla illaki çevremizdeki birilerine örnek oluşturuyoruz. Artık onlara göre biz Ruhi Mücerret'iz. Tabii onlar da aynı şekilde başkalarını etkiliyorlar ve onlar da Ruhi Mücerret oluveriyorlar. Bilinçli ya da bilinçsiz, her birimiz tüm dünyayı örümcek ağı gibi sarmış, kör düğüm olmuş, başı sonu belli olmayan bir zincir sarmalında birer halkayız. Tanınmışlık düzeyimize göre bu halka genişliyor ve daha çok halkaya bağlanıyor. Kaç kişiyi etkilediğine bakılmaksızın her bir halka bir Ruhi Mücerret. Her ne kadar 100 yaşında bir Kurtuluş Savaşı gazisi olmasak da hepimiz Ruhi Mücerret'iz. Peki bu zincirden nasıl kurtuluruz? Sanırım bu sorunun cevabını sadece perde arkasından bakarak veremeyeceğim. Menteş, Murat. Ruhi Mücerret. İstanbul: April Yayınları, 2013. Baskı. KAZIM KARTKAYA Mehmet Emin Yoldaş 21502077 Feci Namussuz Bir Şey Bazı kimseler çatıştıkları muhtelif düşüncelere yaşama olanağı bırakmazlar. Onlara göre kendi dedikleri, ne olursa olsun yanlış değildir. Böyle bir durum ise kendilerini herkesten üstün, mukaddes görmelerine sebep oluyordu. Artık başka düşüncelere saygıları olamazdı. Oysa hakikat, mahdut fikirli bu insanların ulaşmasının imkânsız olduğu bir şeydir. Kendilerinden farklı olan düşüncelere olanak sağlamayan bu insanların hakikati öğrenme yolunda duvara toslayacakları mukadderdir çünkü kendi fikirlerinin olumlu cihetlerini görecekler, bunun yanında fanatik bir biçimde bağlı kaldıkları fikirlerinin olumsuz cihetlerine gözlerini kapayacaklardır. Hakikatin herkesi aydınlatan ışığı ancak birbirine zıt, muhtelif iki fikrin çatışmasıyla ortaya çıkacaktır. Kimin haklı kimin haksız olacağı bu zıt fikirlerin birbiriyle çatışmasıyla ancak anlaşılabilecektir. Bu hakikati benimsememiş mahdut fikirli insanlar, durdurulamaz bir gücü kendilerine meşru kılarlar. Bu güç müeyyide gücüdür. Tasvip etmedikleri birine veya düşünceye karşı eyleme geçebileceklerini düşünürler. Sınırları vahşilikle çizilmiş bu eylemlerin aslında bir sınırı da yoktur. Hakaretle başlayan bu eylemleri, yaralamaya hatta öldürmeye kadar bile gidebilir çünkü onlar kendilerini, fikirlerinin "namus bekçileri" olarak görürler. Böylelikle zehirle kaplanmış olduğunu düşündükleri insanların, adil bir yargılama olmadan keskin acılara gebe olan cezalandırılmalarına sıcak bakacaklardır. Bu toplumun düzenini bozacak, kaosa yol açabilecek bir durumdur. Başka fikirleri hazmedemeyen bu insanlar, o fikirlerin yaşamalarına ve kendilerince insanların dimağlarını zehirlemesine izin veremezler. Sonunda oluşturdukları tahakkümle birlikte bir linç tekvin ederler. Bu linç sözün bastırılması, ezilmesi hatta bitirilişidir. Linç kültürünün yerleştiği bir yerde özgürlükten bahsedemeyiz çünkü insanlar linç edilme korkusu içinde görüşlerini bağımsız bir şekilde ifade etmekten korkacaklardır. Her tarafın sisle kaplandığı, kimsenin kimseyi göremediği bir şehri andıran baskı dolu linç ortamı içerisinde bir ülkenin gelişememe durumu mukadderdir. Bilim insanları doğru fakat toplumca kabul edilmeyen bir hakikati ortaya çıkarmaya çekinecek, ülke yerinde saymaya ilanihaye devam edecektir. Öfkeli Kalabalıktan Uzakta, 10.04.2017) (http://www.sabitfikir.com/elestiri/ofkeli-kalabaliktan-uzakta, 2017) Linçler alelumum küçük kıvılcımlarla doğar, dağın dik yamacından yuvarlanmaya başlayan küçük bir kartopunun yıkıcı bir çığa dönüşmesi gibi... Kitleler gördüğü küçük bir hareketle galeyana gelebilir, farklı sonuçlara sebep olabilirlerdi. Galeyana gelmeleri için yeterli olan, mukaddes gördükleri değerlerine dokunulması olacaktır. Bu değerlerine dokunulduğu an gözleri hiçbir şey görmeyecek, tatmin olmayan bir canavara dönüşerek önüne çıkacak her şeyi yakıp yıkacaklardır. Bunu durdurmanın bir imkânı yoktur. Bu merhaleye gelindiği an, mahdut fikirli insanlar isteklerini istihsal etmeden durmayacaklardır. Bu da bu bahsin en korkutucu tarafıdır. Bir fikre fanatik bir biçimde bağlı olmanın tehlikeleri apaçık ortadadır. İnsanlara aslında hiç yapmak istemedikleri hareketleri yaptırır. Beyinlerini belirli bir sınır içerisine hapseder. Onların içindeki tecessüsü öldürerek, hayatı sorgulamalarına engel olurdu. Hayatımda korktuğum durumlardan biri de buydu. Bükülmez katı levhalar gibi kırılamayan düşüncelere sahip olamazdım. Belli bir düşünceye bağlı kalıp, kendimi kısıtlamak hiçbir zaman yapmamam gereken bir şeydi. Birbiriyle çatışan iki görüşü de inceleyerek, beynimde mevcut olan düzeni yıkıp her zaman kendimi yenilemeliydim. Kararlarım ve düşüncelerim herkesten bağımsız bir biçimde şekillenmeli, başkaları benim üzerimde doğrudan müessir olmamalıydı. Özgürlüğüne düşkün biri olarak bu konuda ödün vermemem şarttı. Bir diğer ödün vermemem gereken şey ise fikirlerini belli bir sınırda çizerek, kendileri dışındakilere yaşama şansı tanımayan insanların uyguladıkları müeyyide olan linçi, hiçbir zaman sıradan görmemek olmalıydı. Linç her zaman bir utanç sebebi olmalıydı gözümde, fikirlerinden nefret ettiğim bir insan linç edilse bile. Kalabalığın azınlık bazen de tek bir kişi karşısında üstün gelerek onu çiğnemesi, köşeye sıkıştırması ve üstüne çullanması hiçbir zaman sıradan olmamalıydı. Korunma içinde olmayan çaresiz bir insanın ölene kadar dövülmesine hiçbir zaman göz yummamalıydım. Barbarlaşan, insanlıktan çıkan kalabalık güruhun linçlerinin vahametini anlamalı ve ona göre davranmalıydım. İşte en mühimi de buydu. Kaynakça Bora, Tanıl. Cantek, Levent. Vur Ulan Vur: Linç Öyküleri. İstanbul: İletişim Yayınları, 2016. Baskı. NİÇİN YALAN SÖYLERİZ? Çocukluğumuzdan bu yana ailemizde, anaokulunda veya ilkokulda bize ilk olarak öğretilenlerdendir yalan söylemememiz gerektiği. Öğretilene göre; küçükken yalan söyleyecek olursak, kötü bir çocuk olur şirinleri göremeyiz; büyüdüğümüzde yalan söyleyecek olursak ise, kötü bir insan olur ve hiç mi hiç sevilmeyiz. Peki hiçbir kimse, çevresinde çok sevilen bir kişi olsa dahi, hayatında bir kere bile yalan söylemediğini iddia edebilir mi? Yalan gerçekten de söyleyenin ağzını kir dolduran, etrafına kimsenin yaklaşmak istemeyeceği siyah bir toz bulutu ören, bir kere söylendi mi geri dönüşü olmayan bir şey midir? Tam olarak da öyle olmadığının en güzel örneği Bayan Ming. Onun için yalan söylemek tam da Oscar Wilde’nin özetlediği gibi: “Yalan söylemek gerçek hayatın katlanılmaz sıkıcılığından kurtulmak için hoş bir kaçış yolu”. Küçükken oyuncak bebeklerimi oynatmak için yazdığım senaryoları düşünüyorum da; her birinin bir adı vardı, birbirlerine gider gelirlerdi, birinin çocuğu hastalansa veya köpeğine araba çarpsa diğeri koşar gelir doktor olurdu, birkaç dakika sonra ise başka bir evdeki partiye katılmak için manken ya da şarkıcı da olabilirdi tabii... Bence tüm bunların benim hayal dünyamdan ibaret olmasında ve hatta akşam babama gün içinde gerçek arkadaşlarımla yaşadığım gerçek olaylarmış gibi anlatmamda da bir sakınca yoktu. Günü evde geçen bir çocuğun sıkılmaktansa bütün gün sıkılmaktansa evden kaçması için bir araçtı hayal gücü ve oyuncaklar. Adı sonradan, yani yalanın ne olduğunu öğrenince yalan oldu. Bayan Ming’in “yalan söylüyor” olmasının sebebi, onu benim çocukluğumda yarattığım yalanlardan ayıran şey, söylediklerinin yalan diye bir şey olduğunu bilmesiydi o kadar. Biliyordu ki; yalan kötüydü, yalan söylemek onun yaşında bir kadına yakışmazdı, üstelik de bir çocuk annesiydi ve karşısındaki onu hiç tanımayan şık giyimli adam bu yalanları hak etmiyor gibiydi. Yine de ben, iyi ki o yalanları söylemiş diyorum. Hayatımda hiç bir yalana iyi ki dememişken Bayan Ming bana bunu söyletiyor çünkü bu yalanlar onun hayatına bir heyecan kattı. O şık giyimli adam bu yalanları dinlemeyi hak etmiyorduysa da yalan olduğunu anladıktan sonra büyük ilgiyle dinleyip Bayan Ming’i daha da şevklendirmemeliydi. Toplumumuzda çok izlenen televizyon programlarına çıkıp, “Fobileriniz nelerdir?” sorusuna büyük bir filozof edasıyla “Yalan söylemek ve yalan söyleyen insanlar” cevabı veren kimseler ne kadar büyük bir çoğunlukta olursa olsun, bazen de yamuk bakmak gerekir. Ben Bayan Ming’in Hiç Olmayan On Çocuğu kitabı ile kabulleniyorum ki yalan bazı koşullarda söyleyenine de dinleyenine de keyif verir. Çünkü söyleyeni için bir eğlencedir, heyecandır, değişikliktir, bir çeşit zeka oyunu gibidir. Bazen gerçeği söylemenin yaptırımından kurtarır ve hatta bazen ödüllendirir. Yalan söylemenin herkesin harcı olmadığını bilen biri için kendini önemli hissetme nedeni bile olabilir, kişi kendine kazanım olarak görür. Dinleyeni içinse keyfi iki türlüdür; dinleyeni dinlediğinin yalan olduğunu biliyorsa veya farkında değilse. İnsanın sahip olduğu ego gereği, dinleyenin yalanı bile bile dinlemesi söyleyeni küçük düşürdüğünden hoşuna gidecektir. Bazen de dinleyen yalanı anlar ama gerçeğinden daha tatlı olduğunu bildiğinden sever. Yalan öyledir ki, yalan olduğu bilinse bile bir kaçıştır, kurtuluştur, o an yalan söylenmesi daha doğrudur. Yok eğer, yalanı duyan yalanın yalan olduğunu bilmiyorsa; bu da duyan için başka keyiflidir. Örneğin dedikodu böyledir, birçok insan duyduğu dedikodu doğru mudur yalan mıdır bilmez ama bundan keyif alır. Eğer yalan bizleri başka değerlerimizi gözetmeksizin kötü insanlar yapsa, 14 senedir bir abisi var zannettiğim (abisiyle ilgili türlü türlü hikayeler anlatırdı) 18 senelik en yakın arkadaşımla hala en yakın olabilir miydik? Schmitt, Eric. Bayan Ming’in Hiç Olmayan On Çocuğu. İstanbul: Doğan Kitap. 2016. Baskı. NİHAYET GELEBİLDİN METRO Büyükşehirlerde yaşamak gerçekten zordur. Hayatlarımız, şehrin stresleriyle birlikte daha da az zevkli bir hal alır yaşadıkça. Çoğu vaktimizi ise yollarda, otobüslerde ve en iç bunaltan toplu taşıma aracı olan metrolarda geçiririz. Metro durağına ilk adımımızı attığımız anda içimize bir sıkıntı çöker. O karanlık, soğuk ve uğultulu ortamda zaten etrafımızdaki insanların yüzlerinden okuyabiliriz metronun bizlerde bıraktığı o kötü imajı. İnsanlar metroda adeta anti sosyal bir yaşam sürerler, gülümseme, yardım etme ya da dolmuşlardaki o tanışma girişimleri yoktur burada. Biran önce metrodan dışarı çıkmaya çalışır herkes. Haksız da değillerdir bence. Bu yazımızda ele alacağımız kitabımız ise tam da bu noktaya parmak basıyor. Bir distopya misali, dünyanın istilaya uğraması sonucu geri kalan insanların metrolara sığınmasını konu alan Metro 2033 bu insanların yaşamlarını, metrodaki o hayatı bizlere aktarıyor. Öncelikle nasıl olurdu onu hayal etmeye başlayalım isterseniz. 2 farklı hayal kuralım. İlk hayalle başlayalım. Metroda kalan insanlar orada geçici değil de kalıcı olduklarından adeta yepyeni bir dünya kuruluyor yer altına. Öyle basit de değil ama. Yepyeni devletler, yepyeni ideolojiler, yepyeni hayatlar… Kurtuluş değil de direniş olunca mesele, insanlar artık metro hattına taşıyorlar hayatlarını. Hatta o kadar taşınıyor ki savaşlar oluyor, hayır yaratıklarla değil insanlar arasında. İnsanlar, en çok el ele vermesi gereken durumda ortak düşmanını unutuyor ve metrodaki o sıkıntılı yaşamda bile kavga çıkarmaktan çekinmiyorlar. Metro istasyonları birer devlet haline dönüşüyor, fikirlerine göre insanlar bu devletler altında yaşamaya başlıyor. Dışarıdaki yaratıklardan o devlet sayesinde korunuyor, korunmak zorunda kalıyor çünkü silahlar aynı dünyada olduğu gibi güçlülerin ellerinde. Yine anlayacağınız hayat belli başlı kişilerin elinde oluyor. Gelin ikinci hayalimize geçelim. Metroya kapanan insanlar çaresiz. Güneş ışığı yok, yiyecek kısıtlı, rekabet fazla ve metronun o sevilmeyen ortamında hayatlarının geri kalanının geçeceklerinin farkındalar. Ama bu hayalde insanlar farkındalar ki dünyanın düzeni son yıllarda çok kötü bir halde ve ellerinde sıfırdan bir dünya kurma fırsatları var. Kendilerine uygun yönetim sistemlerini oluşturuyorlar; herkesin eşit haklarla yaşadığı, en fazla kişiyi hayatta tutmaya dayalı bir sistem. Savaşlara, yapay virüslere, pis politikalara ve kapitalist düzenin en ağır özelliklerine hayır diyorlar. İllaki insan kaynaklı sorunlar oluyor olmasına ama yine de ellerinden geldiği kadar kötü özelliklerden kurtuluyorlar. Hatta planlar bile kurmaya vakitleri oluyor yaratıklardan dünyayı geri almak için ve bana kalırsa diğer hayaldeki insanlardan daha da büyük bir şansa sahipler. Sosyal deneylere ibret olacak şekilde geçekleşen ilk hayalde insanlık metroyu dünyadan farksız görüp orada sil baştan bir dünya kurabilecekken yine o kötü özellikleri dünyadan metroya taşıyor. İkincide ise aslında yapılması gereken şeyler yaşanıyor ve insanlık olabildiğince kötü özelliklerinden arınıyor bedeli dünyanın nimetlerini kaybetmek olsa da kazancı asla paha biçilemez bence. Dünyaya bakalım, bir de ilk hayal ettiğimiz metro yaşamına-hani o insanın aynı şekilde kötü özelliklerini taşıdığı metroya-tıpatıp aynı değil mi? İnsanlık hem dünyasını kaybediyor hem de hiçbir kazancı yok. İkinci de ise hayat adeta yeniden başladı. İnsan kendisini buldu, özünde olması gereken şeyi keşfetti bu dünyada. İki hayali karşılaştırınca önümüze çok kritik bir soru gelmekte. Acaba gerçekten insanlık metroya kapansa bu iki hayalden hangisi gerçeğe dönüşürdü ? Sanki bir sosyal deney sorusu olan sorumuza kesin bir cevabımız elbette yok. Bana fikir ve vizyon anlamında çok şey kattı bu iki hayal. Kitabın konusunu okuduktan hemen sonra tahminler yürütmeye başladım ancak bir yandan içim içimi yiyordu bir an önce okumalıydım ne olduğunu görmeliydim. Ancak daha okumadan bana öyle fikirler verdi, öyle gözümü açtı ki gerçekten her aklıma geldiğinde yazarına teşekkür ettiğim ender kitaplardan. Ancak kesinlikle tavsiye ediyorum ki kitabı okumadan bu iki hayali kurmalıyız. İnsanlığın davranışları hakkında tahminlerde bulunduktan sonra kitabı okumamız emin olun bize çok daha fazlasını katacak. İnsanlığı anlamamızda, onun problemlerine çözüm bulmamızda bizlere ufuk açıcı olacak olan Metro 2033, kesinlikle tavsiye ettiğim eserlerden birisi. Dünyamız elden gitmeden kesinlikle bu konular hakkında kafa yormalıyız yoksa kurtuluş için beklediğimiz o metro belki de asla gelmeyebilir. Kerem Ayöz 21501569 Section 59 Ahmet TUNÇ 21401562 Sarı Sıcak - Yaşar Kemal YAŞAMAK SANATI Merakla ve heyecanla alıyorum kitabı elime her seferinde. Her seferinde bir öykü okuyup bırakıyorum, kitabı bırakıyorum ama. Öyküyü değil. Öykü sürüp gidiyor içimde. Yeni bir son yazıyorum bazen ya da yazılmamış geleceği tasvir etmeye çalışıyorum kafamda. Yine alıyorum kitabı elime, yeni bir öykü için. Konusunu az çok kestirebiliyorum, öğrendim sayılır artık Yaşar Kemal’i. Çukurova’yı anlatacak yine, belki bir başka çocuğun ölüm hikâyesini, belki bir başka ailenin dramını. Yo, yadırgamıyorum elbette. Tabi ki bunları anlatacak, çünkü hayatına, geçmişine, eski yıllarında gördüklerine ayna tutuyor, tabi ki bunları anlatacak. Hem öyle bir anlatıyor ki, o mu görmüş yaşamış yoksa ben mi o anda oradayım ayırt edemiyorum. Sanki kitabın kapağını açınca Çukurova’ya gidiyor, bir başka insanın hayatının bir kesitine tanıklık ediyorum. Tabi ki bunları anlatacak çünkü biliyorum ki Yaşar Kemal de onlardan birisi. O da yaşadı bunları. O da gece gidip karpuz çaldı belki ihtiyar Murat’ın bostanından. Yahut o da tarlada çapa yaptı, pamuk topladı diğerleri gibi. Kim bilir, belki o da öksüz kaldı, doğar doğmaz annesini yitirdi sıtmadan, doktorsuzluktan, biilaçlıktan. Belki onun babası da emzikli kadın aradı civar köylerde onu kucağına alıp. Yaşamak zor zanaat derler ya, böyle şartlarda yaşamak iki kat zor zanaat. Sabah gün doğarken kalkıp tarlada, hem de karın tokluğuna ağanın işinde çalışmak pek daha zor zanaat. Yeni doğmuş bebeğini evde aç bırakıp akşama kadar sarı sıcağın altında çalışan kadın için pek zor yaşamak. Sırf evdeki bebeği aç kalmasın diye çalışana zor zanaat yaşamak. 15 bebek doğurup 13’ünü toprağa vermek zor. Kolay olan bir şey yok bu topraklarda ölmekten başka. Bir tek ölmek var, bir tek ölmek kolay, o kadar. Gerisi her şeyden zor. Tıpkı herkes gibi ölmek için bu topraklarda yaşamak yetiyor. Hele hayat arkadaşını yitirmek, yalnız kalmak en kötüsü olsa gerek şu hayatta. Üstüne bir de çocuk kaldıysa ondan geriye yadigâr, hem anne hem baba olmak zor zanaat. Bebeğini emzirecek birini bulmak zor, kendi bebeğine yetemezken başkasının bebeğine bakmak daha zor zanaat. Eşini yitirmek en zor zanaat çünkü gelecek umutlarını beraber kurduğun insanı toprağa verince umutlarını da veriyorsun toprağa. Ona beslediğin sevgiyi tutuyorsun içinde bir tek, gerisini gömüyorsun toprağa. Evsiz kalıyorsun yuvanda bir eşin yoksa artık. Duvarları da gidiyor onunla birlikte eski, sıcak yuvanızın ve öylece bırakıyor seni ortada sanki evrende bir tek sen kalmışsın gibi. Elsiz kolsuz kalıyorsun, ayakların olmuyor artık yürümeye. Dermanın kalmıyor hayatını sürdürmeye, artık tek beklentin ölüm oluveriyor hayattan. Ben de ölsem, ölsem de kavuşsam sevdiceğime diyorsun bir kavuşmanın gerçekleşip gerçekleşmeyeceğini bilmeden. Tıpkı İsmail gibi hissediyorsun, tüm bunları İsmail de yaşıyor öksüz bebeğini taşırken kucağında ve süt ararken ona. Ve ben de yaşıyorum, daha doğrusu kitap bana da yaşatıyor ve ben de istiyorum oracıkta ölmeyi sanki Zala’yla ben evlenmişim ve ben kaybetmişim eşimi daha yenicek. Öylesine bir yalnızlık ki bu “Yalnızlık Allah’a mahsus değil, ben de varım şu dünyada onun kadar yalnız.” dedirtiyor. Takati olan isyan ediyor tıpkı İsmail gibi bu toprağın kaderine. Doktora da götürdüm gene öldü, iğne yaptırdım gene öldü, dedirtiyor. Ah bir doktor olsaydı köyde de vaktinde götürseydim, geç olmadan baktırsaydım, eceli gelene doktor ne yapsın, iğne ilaç ne yapsın, dedirtiyor. Ama yok çaresi; hastalık, ölüm bu toprakların kaderi.. Yaşamak ve Ölmek Ölüm, herkesin kaçamayacağı, nihai sonu. İnsan ne kadar korksa ya da korkmasa da sonuçta bu duyguyu yaşayacak. Ne zaman, ne şekilde olacağı hiç birimizin bilgisi dahilinde değil tabi ki. Fakat bu konudaki düşüncem şu şekilde, hayattan alacağımız ve hayata verecek bir şeyimiz kalmadığında ölüyoruz. Demek istediğim, yaşanacak en güzel anları yaşadığımızda, bizi en mutlu edecek şeyler yaşandığında bir de artık hayata katacak bir şeyimizin kalmadığını hissettiğimizde, yani yaşama mücadelesini bıraktığımızda ölüyoruz, tabi hayatın bizim için hazırlayacağı bir trajedi yoksa. Biz öldüğümüzde acımız bitiyor, aldığımız oksijen bitiyor, kalp atışlarımız duruyor. Bunları zaten öldüğümüz için hissetmiyoruz, canımız yanmıyor yani öldük diye. Peki ya yakınlarımızın ölmesi. Buna ne kadar katlanabiliyoruz, üzülüyoruz ve canımız yanıyor? Ölümün ne olduğunu aslında hep biliriz ama ilk kez, bence, birini kaybettiğimizde anlarız. Ben ilk kez birini kaybettiğimde 1. Sınıfta yani 7 yaşımdaydım. Babaannemin annesi benim deyimimle büyük anneannem ölmüştü. Yani bana öyle söylediler. Üzüldüğümü hatta ağladığımı hatırlasam da ölümün gerçekten ne olduğunu öğrendiğim, neyi kaybetmek olduğunu öğrendiğim zaman o değildi. Yaşımın da verdiği etkiyle o kadar zaman geçirmemiş, bir şeyler paylaşmamıştık. Yani ilk kez birini kaybetmenin yanı sıra yaşın da önemli olduğunu ve aranızdaki bağın da önemli olduğunu bu şekilde öğrendim aslında. Yıllar geçti, ben büyüdüm, insanlar, ailem yaşlandı ve hastalıklar başladı. Sonundaysa geçen sene dedemi kaybettim. Hayatımdaki her şey aynı, okulum, giyinişim, yediğim yemek hepsi aynı, değişen hiçbir şey yok yalnız bir daha onu göremeyecek olmamın dışında. Ölümün aslında ne olduğunu o zaman anladım sanki vücudunuzdan bir parçanın kopması, sanki aldığınız hava aynı siz aynısınız ama o havayı bir daha asla o şekilde alamamanız gibi bir şey. Dahası, tam o zaman etrafınızdaki tüm bu insanların sevdiklerinizin, büyüklerinizin, annenizin, babanızın hepsinin öleceğini de anladım. Bir yandan iyi, bir yandan kötü bir şey tabi bu. En azından onlarla geçirdiğiniz vakti daha kıymetli yapıyor ve daha çok arayıp sormaya başlıyorsunuz. Diğer yandan ise onları da kaybedecek olmanın verdiği acıyı fark ediyorsunuz. Aslında bu iki olaya bakarak ve bir arkadaşımla tartışmamdan da yararlanarak şunları söyleyebilirim: birini kaybetmenin verdiği acı, yakınlığımız ile orantılı ise hangisi daha iyidir; o kişiyi az tanıyıp daha az üzülmek mi, yoksa yakın olup çok üzülmek mi? Ben değişmezdim. Ne kadar üzülecek olursam olayım bir insanın, bir büyüğünün ona verdiği, kattığı şeylerden faydalanmak, onun değerlerini öğrenmek, onu tanımak ve sevmek, bence, insanı yüceltecek bir şeydir. Yüceltmeyi bir kenara koyalım, bence, insanın kendisini bulmasında, değerlerini anlamasında asıl etkili olan şeydir. Kendimden de örnek vererek diyebilirim ki özellikle sahip olduğum doğru, yanlış yargılarım da değerlerim de kısacası beni ben yapan şeylerde dedemin çok etkisi olmuştur. Ve bunların hiçbirini hiçbir şeye değişmezdim. Arkadaşım tam tersini düşünüyordu. Ona göreyse, az tanıyıp daha az üzülmüş olmak bir şanstı. Tüm bunların sonucunda şunu fark ettim, bende ileride insanların benim hakkımda benim düşündüğüm gibi düşünmesini isterim. O zaman hayata da öleceğiz zaten yaşayalım, bugün yarın olmasın demenin anlamı olmadığını gördüm. Bence aslında hepimiz arkamızda bir iz bırakarak ölmeliyiz. Yani yaşadığımıza değmiş olmalı. Umarım hepimiz bir gün birilerine veya bir şeylere katkı sağlamış oluruz. Kaynakça: Ali S. (1943). Kürk Mantolu Madonna. Ankara: Yapı Kredi Yayınları Simay Örer 21502704 Deniz ÇAKIR Kaplumbağaların Terbiyesizliği (Kaplumbağa Terbiyecisi) İnsanın aklına nasıl ve neden soruları geliyor başlığı okuyunca. Aslında, Kaplumbağa Terbiyecisi’ne bakıldığında her şey gün yüzü gibi ortada… Kaplumbağalar terbiyesiz. Tabloya her baktığımda elimde olmadan bir huzur kaplıyor içimi. Nedensiz, durduk yere çıkıyor ortaya. Bir bakmışım, tüm sinirim sanki sihirli bir neşterle alınmış şekilde buluyorum kendimi. Bir yandan da içimi bir heyecan kaplıyor. Pek çoğumuzun aşina olmadığı bir resim bakıldığında. Çoğu zaman insanların Kaplumbağa Terbiyecisine bakıp, geçip gittiğini görüyorum. Sadece neden diye sorup kalıyorum. Tarihten bilindiği üzere, Osmanlı İmparatorluğunun Batılılaşma çabaları pek sonuç vermemiş ve ayakta kaldığı son dönemlerde de hep batılılaşmak için çabalamış ancak sonuç pek de başarılı olamamış ya da olmamış. Günümüzde ise bu durumun değiştiğini sezmemek 1 elde değil. Her ne kadar çağdaşlaşmış, modern dünyanın gerekliliklerini bir şekilde yerine getirilse de bu durum hâlâ geçerli gibi duruyor gözümde. Bugün içinde bulunduğumuz arafta kalma durumu da bundan kaynaklanıyor bence. Avrupa’nın merkezde tutulduğu bu çağdaşlaşma döneminde, insanların hep bir batı hayranı olduğunu fark etmeniz pek uzun sürmüyor. Genel olarak her şeyin yabancı veya yabancı markalı olanının hep en iyisi olduğunu farz ediyoruz. Ancak durum hiç sanıldığı gibi değil, kanımca. Benliğinizi ve geçmişinizi ne kadar inkâr ederseniz edin dönüp dolaşıp sizi elbet bir gün bulacaktır. O sizi bulmasa bile varlığını hatırlatacak olan en ufak bir detayda bile size kendini hatırlatacaktır. Bu yazıda, elbette ki, Türkçülük ve milliyetçilik propagandası yapmak istemem. Ancak bu durum beni, dediğim gibi, içten içe rahatsız etmeye devam ediyor. Asıl konumun da pek dışına çıkmak da istemem açıkçası. Gelelim benim huzurumun ve heyecanımın nedenlerine. Bilindiği üzere Osmanlı İmparatorluğunda, Müslümanlıktan dolayı haram sayılan resim sanatının yerine minyatür sanatı resim sanatının yerine geçmiştir. Ancak, ilk olarak Fatih Sultan Mehmet’in portresinin çizilmesi ve Osman Hamdi Bey’in resminin su götürmez bir anarşistlik örneği olması içten içe beni mutlu ediyor. Dönemlerinin yazılı ve ya yazısız kurallarını çiğneyip otorite(lerine) karşıtı olmaları benim için büyük bir kıvanç kaynağı, dürüst olmak gerekirse. İkinci bir nedense kaplumbağaların insan hayatı içerisinde ne kadar yeri olduğunu bana hatırlatıyor her zaman. Çoğumuzun yakından bile görmediği bu mükemmel canlılar asırlardır aslında bizlerle birlikte ve günümüzde bu kadar soyutlanması içten içe beni üzüyor. Belki birkaç nesil sonrası kaplumbağanın sadece resimlerden ibaret olduğunuz zannedecek. Kaplumbağalar genellikle bilgeliğin sembolü olarak karşımıza çıkarlar. Hatta çoğumuz tavşan ile kaplumbağa masalından hatırlarız onları. Ancak bu resimde ise tam ters ve absürt bir durumla karşı karşıyayız. Gerçek anlamda kaplumbağaların eğitilmesi… Resmi nasıl yorumlarsanız yorumlayın, bana öyle geliyor ki aslında insanları temsil ediyorlar. Nasıl yani der dediğinizi duyar gibi oluyorum ama durum benim için böyle. Eğitimi ne için ve kimler için kullanıyoruz? Biraz daha dikkatli incelediğinizde ne demek istediğimi anlayacağınızı düşünüyorum. En sevdiğim resimlerden biri olan Kaplumbağa Terbiyecisi aslında birçok şey anlatıyor bakıldığında. Yapıldığı dönemi göz önüne alacak olursak, hâlâ yaşamaya devam eden ve edecek olan bir eser olarak karşımıza çıkıyor aslında. Sadece bir resim veya tablo olarak durmuyor, aslında çoğu içinde bulunduğu durumu da eleştiriyor. Aynı zamanda her bakışımda da farklı bir anlam çıkarta bildiğim, kendim için içine kapandığım kale ve ya kabuk olarak nitelendirebileceğim bir eser. Peki, bu kaplumbağalar neden terbiyesiz? Kaynakça; Bey, Osman Hamdi. Kaplumbağa Terbiyecisi. 1906. Pera Müzesi, İsanbul. 2 Kitap Mecnunu/Fatma Dilara İŞLER Siz de okumadan duramayan, kitaplar arasında hayatı geçen ve onlar olmadan yaşayamayanlardan mısınız? Kaç kitap hayatınızı etkiledi ve kaç kitap hayatınıza yön verdi? Bu soruyu kendime sorup şöyle bir düşündüğümde en az on diyebilirim. Ben de öyle bir yer ettiler ki, bir kere okumak yetmedi, defalarca okuttular kendilerini. Başka bir deyişle tutkunları oldum onların. Sorun bakalım bir kitap tutkununa, kaç kitap okumuş bu güne kadar. Ne cevap gelir sizce? Yüzler, binler belki de on binler. İyi bir kitap okuyucusu kendisinin zengin bir kütüphanesi olmasını ister aynı zamanda. Bu uğurda bazen harçlığından kısar, bazen evini