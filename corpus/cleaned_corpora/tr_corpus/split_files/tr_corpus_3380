​şey​ ​eskisi​ ​gibi​ ​olmaz;​ ​çünkü oluşan​ ​boşluğu​ ​doldururken​ ​yaşadığımız​ ​tecrübeler​ ​ve​ ​bu​ ​olayların üzerimizde​ ​bıraktığı​ ​duygular​ ​asla​ ​ilki​ ​ile​ ​aynı​ ​olmaz​ ​bu​ ​yüzdendir​ ​ki insan​ ​hayatı​ ​yapboz​ ​gibidir;​ ​çıkardığınız​ ​bir​ ​parçanın​ ​yerine​ ​başka​ ​bir parçayı​ ​yerleştirmeye​ ​çalışırsanız​ ​o​ ​parçayı​ ​yerleştirmek​ ​için etrafındakileri​ ​de​ ​değiştirmeniz​ ​gerekir. Zaman​ ​zaman​ ​hayalimizdeki​ ​karakteri​ ​absürt​ ​hale​ ​getirip​ ​sadece gerçek​ ​dünyanın​ ​düzenine,​ ​monotonluğuna​ ​ve​ ​katı​ ​kurallarına​ ​uyum sağlamak​ ​yerine,​ ​yapmaya​ ​zorunlu​ ​olmayıp​ ​sadece​ ​yapmak​ ​istediğimiz için​ ​yaptığımız​ ​ve​ ​bunlarla​ ​eğlenebildiğimiz​ ​şeyleri​ ​yapmak​ ​için​ ​kullanırız. Bu​ ​davranışlar​ ​toplum​ ​tarafından​ ​hoş​ ​karşılanmasa​ ​bile​ ​yapmak istediğimiz​ ​şeyleri​ ​yaptığımız​ ​için​ ​bu​ ​bize​ ​özgürlük​ ​hissini​ ​tattırır. Böylece,​ ​bu​ ​‘saçma’​ ​hareketleri​ ​yaptığımız​ ​için​ ​hayattan​ ​daha​ ​çok​ ​zevk almaya​ ​başlarız;​ ​çünkü​ ​artık​ ​her​ ​zaman​ ​olmasa​ ​da​ ​özgürüzdür​ ​ve​ ​bu hissi​ ​tattığımız​ ​için​ ​artık​ ​hayalimizdeki​ ​absürt​ ​karakteri​ ​bile​ ​zaman​ ​zaman dışa​ ​vuruyoruz​ ​ve​ ​bunda​ ​hiçbir​ ​kötü​ ​duygu​ ​hissetmiyoruz. En​ ​başında​ ​yalnızlığımızdan​ ​doğan​ ​boşluktan​ ​dolayı​ ​oluşan​ ​hayali dünyamızdaki​ ​karakterlerimiz​ ​o​ ​boşluğu​ ​doldurmak​ ​için​ ​yardımımıza yetişiyor​ ​ve​ ​onları​ ​daha​ ​çok​ ​benimsiyoruz,​ ​o​ ​kadar​ ​çok​ ​benimsiyoruz​ ​ki artık​ ​o​ ​boşluğu​ ​onların​ ​davranışları,​ ​düşünceleri​ ​ve​ ​karakteristik özellikleriyle​ ​dolduruyoruz;​ ​hepsinden​ ​birer​ ​parça​ ​alıyoruz​ ​belki​ ​de​ ​ve zaman​ ​geçtikçe​ ​başka​ ​birine​ ​dönüşüyoruz,​ ​kimi​ ​arkamızdan​ ​‘’İyice​ ​garip birisi​ ​oldu.’’​ ​diyor​ ​kimi​ ​‘’Hayatını​ ​yaşamayı​ ​biliyor.’’​ ​diyor.​ ​Belki yalnızlığımızı​ ​yaşamasak​ ​hiçbir​ ​zaman​ ​özgürlüğümüze​ ​kavuşamazdık, belki​ ​de​ ​zaten​ ​özgür​ ​değiliz;​ ​ancak​ ​özgürlüğe​ ​bir​ ​adım​ ​bile​ ​yaklaşırsak kendimizi​ ​özgür​ ​sanıyoruz.​ ​Bu​ ​yüzden​ ​hayali​ ​karakterlerimize​ ​özgür hayatlar​ ​çiziyoruz​ ​ve​ ​onların​ ​hayatlarından​ ​parçalar​ ​alıyoruz.​ ​Bu​ ​sayede yalnızlığımız​ ​bizim​ ​zayıflığımız​ ​olmaktan​ ​çıkıp​ ​yalnız​ ​sorumluluklarımızı değil,​ ​isteklerimizi​ ​de​ ​yaptığımız​ ​bir​ ​hayata​ ​başlamamıza​ ​olanak sağlıyor. KAYNAKÇA Fincher,​ ​David.​ ​​Fight​ ​Club​.​ ​1999.​ ​Twentieth​ ​Century​ ​Fox.​ ​Film. Fotoğraf1:​www.oscars.org/events/double-feature-blade-runner-and-fight-club Fotoğraf2:​https://www.empireonline.com/movies/features/story-fight-club/ KADER VE PARADOKS Kader denilen şeyi daha önceden hiç düşündüğünüz oldu mu? Peki bizlerin gerçekten bir kader doğrultusunda, ezbere yaşadığımıza inanır mısınız? Kader oldukça garip ve ilgi çekici bir konudur bence. Ne inanırım ne de inanmam diyebilirim bu konu hakkında. Çünkü eğer inanırsam, bir şeyleri kabullenmiş olacağımı bilirim. Hayatım birçok seçenek ve yoldan ibaret değildir kadere inandığım an. Bu yüzden kader beni çok düşündürür. Yoksa gerçekten de böyle midir hayat? Gerçekten ne yaparsak yapalım sonumuz aynı varış yeri midir? Kader, üstünde düşünüldükçe insanın kafasını karıştıran bir hale dönüşür. Bu yüzden çoğu insan bunun cevabını vermek istemez. Hatta bunun üstünde düşünmek bile istemez. Ben de o insanlardan biri sayılırım. Fakat geçen gün izlediğim Predestination filmi beni kader ve paradokslar hakkında düşünmeye itti. Evet, saatlerce düşündüm ve o kadar kafam karıştı ki bir çıkış yolu elde edemedim açıkçası. Kadere bizi yaklaştıran şey zamandır. Ayrıca zaman bizim saniyeler, dakikalar, saatler diye düşündüğümüz ama asla ne kadar değerli bir şey olduğunu fark edemediğimiz bir kavramdır. Zaman ilerler fakat asla durmaz ve geriye alınamaz. Bazen zamanı geri alamadığımız için hayıflanırız. “Keşke bir zaman makinesi olsa da geriye dönüp birtakım hatalarımı düzeltebilseydim.” diye düşünürüz. Predestination filminde anlatıldığına göre işte bu noktada hayat tam bir paradoksa dönüşebilir. Eğer bir zaman makinesi olsaydı elbette ki herhangi bir hatamızı düzeltmek için geçmişe dönerdik. Fakat düşündüğümüz zaman, düzelteceğimiz hata ya da herhangi bir şey bizim şimdiki zamanımızı da değiştirmez miydi? Her davranışımız, her hatamız, geçmişte olan herhangi bir durum bizi şu anda bulunduğumuz konuma getirir. Ya da zamanda geriye gitmek insanı sonsuz bir döngüye mi sokar? İşte filmde kafamı en çok karıştıran şey de buydu. Filmdeki baş karakterin zaman makinesiyle sürekli yolculuğa çıktığını görüyoruz ve bir görev yapıyor aslında. İleride olan felaketleri engellemek için zamanda geriye dönüp duruyor. Ama filmin sonuna yaklaştıkça aslında onun sonsuz bir döngüye girdiğini ve durmadan aynı şeyleri tekrarladığını görüyoruz. Çünkü kader denilen şey tam olarak burada gözler önüne seriliyor. Hatta baş karakterimiz kader denilen şeyi sorgulamaya başlıyor bir süre sonra. Acaba gerçekten bir noktadan sonra yaşadıklarını değiştirebilir mi diye. Aslında zamanla oynamanın, aldatıcı bir oyun olduğunu düşünmekteyim. Kadere inanın ya da inanmayın bir şekilde zamanla oynamak tehlikelidir. Bazı insanların düşüncesine göre geçmişte değiştirdiğimiz her şeyin şimdiki zamanda farklı bir sonucunun olması ayrı bir paradokstur. Ama filmde de anlatılmak istenilene göre eğer kader varsa yine başka bir paradoksun içine düşüp, sonsuz bir döngüye de girebiliriz. O yüzden bu üç kavram da düşünülmesi epey ürkütücü konulardır: zaman, kader ve paradoks. Filmin en alıcı noktalarından biri ise paradoks konusunu işlemeleriydi bence. Beni düşündürdü ve aynı zamanda da kafamı allak bullak etti tabi. Paradokslar zaten başlı başına bir karmaşadır. Paradokslar, kuşku ve cevapsız sorularla doludur. Paradoksların ne başlangıcını ne de sonunu bilebiliriz. Paradokslar sadece bir andan mı ibarettir ya da onları yaratan biri var mıdır? Bu tip sorular gittikçe çoğalabilir. Paradoksların, insanı aklının ötesinde düşünmeye zorladığı bir gerçektir. Çünkü aklın sınırlarını zorlar ve gerçeğin dışında olabilecek şeyleri düşündürür. Hatta kendinize gerçeğin ne olduğunu bile sorabilirsiniz. Sizi deliliğe itebilir. Ki aslında eğer paradoksları düşünme cesaretini elde edebiliyorsanız, bu bence aşırı bir zekanın kanıtıdır. Çünkü aşırı zeki olan insanlar düşünmeden edemezler. Akıllarında sürekli düşünceler vardır, durduramazlar kendilerini. İnsanlar da bu yüzden çok zeki insanlara deli derler. Uzun lafın kısası, zaman hakkında düşünmek korkutucu olsa dahi bu kavrama önem vermeliyiz. Belki gerekli önemi verirsek zaman makinesine de ihtiyaç duymaz ve paradokslarla da uğraşmak zorunda kalmayız. Kader denilen şey kesin çizgilerle var mıdır sorusu ise hala bilmece olarak kalabilir. Buse Öykü Sefer 21602897 KAYNAKÇA Predestination. Yön. The Spierig Brothers, Peter Spierig, Michael Spierig. 2014. DVD Berkay Kara Vazgeçemediğimiz Bağımlılıklar Bağımlılık denilen şey, bir insanın sürekli kullandığı ve bağımlı olduğu madde olmadan hayatına devam edemeyen insanlarda bulunur. Bağımlılıkların seviyesi vardır, yüksek derecede bir madde bağımlısıysanız araştırmacıların dediğine göre o maddeyle aşk yaşıyorsunuz, gittiğiniz her yere onu da götürüyorsunuz, onsuz bir saniye bile yaşamak istemiyorsunuz. Bağımlılık, bağımlıktan kurtulan insanlar tarafından dünyadaki en kötü şey olarak nitelendirilir. Bu insanlar bağımlı olan insanlara yapmayın etmeyin tarzı söylemlerde bulunduklarında da bağımlı olan insanlara pek bir etkileri olamıyor. Çünkü bağımlı olan insanlar her şeyi kendileri bildiklerini sanırlar ve bana bir şey olmaz diyip kendilerini kandırırlar. Bağımlılıktan kurtulan insanlar, genelde kurtuldukları şeye bağımlı olan dostlarını, arkadaşlarını kurtarmaya çalışırlar ama bu bağımlılık sahibi olan insana hiçbir fayda sağlamaz. Buna en büyük örnek babamdır. Ben küçükken babama sigarayı bırakmasını istediğimi ve eğer devam ederse onun ileride kuru kafa olacağını söylemiştim. Bunun üzerine babam da sigarayı baya zorlukla da olsa bırakmıştı ve hemen bıraktıktan sonra abisini yani benim amcamı da sigarayı bıraktırmaya çalıştı amma ve lakin az önce bahsettiğim gibi bu hiçbir fayda sağlamadı. Bunun sebebi ise bağımlılığın çok yüksek derecede olmasıdır. Bunu o kadar iyi bilirim ki benim lisedeyken okulda sigarasını tuvalette yere düşürüp onu alıp bir daha içen arkadaşım var. Bağımlılık insana tahmin edemeyeceğiniz şeyler yaptırır. Zaten bonzai içen gençlerimizin onu kullanmasını istemeyen annelerini veya babalarını para vermedikleri için darp etmesini ya da öldürmesini haberlerde oldukça sık görüyoruz. Bu olaylar maalesef ülkemizi bütün dünyaya rezil eden olaylardır. Bu olayların başlangıcı da mahallede ağabeylerimizin çok küçük yaşta olan çocukların eline bu illeti vermesiyle başlar. Oturduğum mahallede bir gün ekmek almaya çıktım saat akşam dokuz sularıydı ve iki tane çocuk gördüm, beni görünce ellerindeki şeyi sakladılar ama ben çoktan görmüştüm. İlk başta sigara içiyorlar sanmıştım ama kokusu sigara kokusu değildi. Normalde o yaşta bir çocuk o maddeyi kolay kolay elde edemez. Maalesef ağabeylerimiz bu çocuklara bu maddeleri verdiği için köşe kenar mahallelerde madde bağımlısı olmak çok da zor olmuyor. Bu sorunu çözmek için polislerin bu ağabeylerimizi tutuklaması ve toplumumuzun bu konuda daha duyarlı olması gerekiyor. Bağımlılık denildiğinde akla gelen ilk şey madde bağımlılığıdır. Hâlbuki bağımlılık demek bir şeye esir olmak demek ve bu dünyada esir olabileceğimiz tek şey uyuşturucu, sigara, bonzai, hap değildir. Aslında bağımlı olmak o kadar kolay bir şeydir ki küçücük bir toz parçasına bile bağımlı olabilirsiniz. Elif Şafak’ın da dediği gibi özür dilemenin bir bağımlılık olabileceğini kimse düşünmez oysa kusura bakma diye diye insanın kusurları artar. Herkesin illa ki bir şeye bağımlılığı vardır ama çoğu insan bunun farkında değildir. Buna en güzel örnek kardeşimdir, çünkü kardeşim bilgisayar bağımlısı ve günde en az beş saatini bilgisayar başında geçiriyor. Kardeşime her ne kadar baskı yapsak da onu bilgisayar başından kaldıramıyoruz. Çünkü esir olmuş bilgisayara ve onsuz bir hayat geçirdiği zaman kendini huzursuz hissedip yine bilgisayarını açıyor. İnsanlar bağımlı oldukları şeyden vazgeçmek için doktorlara gidiyorlar ama yine de bir sonuca ulaşamıyorlar. Bağımlı olan insanlar o güzel sandıkları tam tersine cehennem gibi olan dünyalarından kurtarmamız gerekmektedir ve bunun için sosyal dayanışma derneklerinin daha fazla faaliyet göstermesi, toplumsal olarak bu konuda daha fazla duyarlı olup ve bağımlılık karşısında hep beraber savaş vermemiz gerekiyor. Can Berke Maden Kristal Bardak Ve Adem, yasaklı elmadan ısırığını aldı. Ulaşılamayanın mükemmel olması örneğini, ilk o zaman gösterdi. O elma yasaklı olmasaydı, bu kadar kırmızı ve lezzetli görünecek miydi acaba. Bunca zaman sonra, ulaşılmaz hâlâ mükemmel geliyor insana, boğazında adem elmasıyla. Çocukken, benden saklanan şeyleri elde etmeliydim. Bu tutkuyu annemin kristal bardaklarının olduğu vitrinle keşfettim. Evde dilediğince at koşturan, koca insanlara el hareketi çekebilen, hatta her yeri tuvalet belleyen ben, o vitrine yaklaşamıyordum. Sert bir sesle uyarıldıkça, kristal bardaklar daha da parlıyordu. Yolda oraya giderken her yakalanışımda, camdan yansıyor, gökkuşağı olup ağzımı açık bırakıyordu güneş ışıkları. Ulaşmalıydım oraya, o mükemmel bardakları avcuma almalıydım. Eh işte çocuk aklı, sonra ne yapacağımı hiç düşünmüyordum. Arabaları kovalayan köpek gibi şartlamıştım kendimi bardaklara. O arabayı kovalayıp ulaşmalıydım, ama sonrası için hiçbir planım yoktu. Derken bir gün, karar verdim. Annem mutfaktayken o vitrin açılacak ve mükemmel bardakları artık tadacaktım. Olympos dağına gelmiş bir insan gibi hayretle izliyordum koca vitrini. Üstümde olan tanrılar meclisi, ne denli mükemmeldi benden, resmen onların ışığında eziliyordum. Parmaklarımın ucuna yükseldim, buz kesen ellerimi yavaşça kristal ‘mükemmelliklere’ uzattım. Elimdeydi işte. Evde istediğini yapabilen ben, artık sonsuz kudretimi göstermiştim. Kayadan kılıcını söken Kral Arthur olmuştum artık. Ellerime biraz kan gittiğinde, sonsuz kudretimin sarhoşluğu biraz dindiğinde, yavaş yavaş sönmeye başladı elimdeki bardak. Mükemmelliğin ışığı giderek azalıyordu sanki, hem de tam avcumun içindeyken. Belki bunun hayal kırıklığı, belki de genel beceriksizliğim yüzünden, o bardağı koyarken bütün rafları yere indirdim. Elde ettiğim mükemmellik önce silikleşmiş, sonra ise annemin terliğini miras bırakıp yok olmuştu ellerimden. Böyle başladı ulaşılmazın, ulaşması güç olanın, değerli olması. Numarası kalmamış ayakkabı birden mağazadaki en güzel ayakkabı olması. Hatta, romantizmi romantizm yapan şey tam olarak bu bence. Aşk şiirleri yazanlar, meyhanelerde geceleri kovalayanlar, hasretleriyle prangalar eskitenler, cam vitrine ulaşamayan ben gibilerdir her zaman. Aşkın el alevli olduğu zaman, bir tarafın elde edemediği zamandır yani, hangi taraf olduğunu da herkes biliyordur zaten. Seneler önce bir hikâye anlatmıştı bir ağabeyim. Her detayını hatırlamasam da, arasından çok sert bir nehrin aktığı iki köyde geçtiğini hatırlıyorum. İki tarafa dağılmış âşıklar, her gece erkeğin o sert nehri geçmesiyle kavuşur, özlem giderirmiş. Bir gün, erkek kıza burnunun üstündeki beni sormuş. Yeni mi oldu demiş, daha önce gözüne ilişmemiş hiç. Kız bir daha gelmemesini söylemiş erkeğe, o benin hep orada olduğunu, ama aşkın yüzünden hiç kusur görmediğini söylemiş. Ve eklemiş, eğer bir daha gelmeyi denersen, bu nehri geçemez, boğulursun. Aşk ve ulaşılamayanın mükemmelliği çok iç içedir. Kristal bardakları daha da parlatan, nehirleri geçiren şey, aşkın da bir getirisi olan, çekici gelen ulaşılmazdır. Sarrasine, ‘O sadece bir kadın değil, bir şaheserdi! Bu umulmadık yaratıda tüm erkekleri büyülemeye yetecek kadar aşk ve bir eleştirmeni tatmin edecek güzellikler mevcuttu.’ (Balzac) derken, kafasını koltuğun kenarına yaslamış, o mükemmel kristal bardakları izliyordu, benim gibi. Yazımın başında bir soru sormuştum, acaba bu elma yasak olmasaydı, bu denli kırmızı ve lezzetli görünecek miydi? Cevabı, ben bilmiyorum, sen de bilmiyorsun. Yüzyıllar boyunca bilmeden geçtik nehirleri her gece, her gece operalara gittik o mükemmelliği izlemeye, kristal bardaklarda kaybettik kendimizi. Eğer bu tutkudan yoksun olsaydı insan, ne aşık olurdu, ne uykusuz geceler yaşardı, ne de heykellerini yapardı sevdiğinin. İnsanı insan yapan -cennetten kovulmasını sağlayan- bu tutkusudur insanın. Ademin boğazında kalan mükemmelliğin anısıyla insan, her geçen gün, başka bir ulaşılmazı arzular, ve bu döngüde yaşar durur. Referanslar Balzac, Honoro de. Sarrasine. Sel Yayınları, 2017. Bağcı 1 Rabia Bağcı 21301511 TURK101-14 Başak Berna Cordan 07.10.2014 YALNIZLIĞIN HIRSIZ YÜZÜ 1937, Kuyucaklı Yusuf/Sabahattin Ali Roman, 1903 yılında bir grup kötü niyetli adamın Aydın’ın Nazilli ilçesine yakın Kuyucak köyüne baskın yapıp 9 yaşındaki Yusuf’u yetim bırakmasıyla başlıyor. Soğukkanlılığıyla dikkatleri üzerine çeken küçük Yusuf’u bir başına bırakmaya gönlü elvermeyen Kaymakam Salâhattin Bey, eşi Şahinde’nin bütün söylenmelerine rağmen bu yetime evini açıyor. Bu sırada, Kaymakam’ın henüz bebek olan kızı Muazzez, annesinden babasından görmediği ilgiyi Yusuf ağabeyinden görüyor ve aralarındaki bu yakınlık ileride büyük bir aşka dönüşüyor. Balıkesir’in Edremit ilçesine bağlı bir kasabada devam eden roman, bu aşkın taşradaki sorunlarla mücadelesini anlatıyor. Bir yetimin duygularına, düşüncelerine erişmek mümkün müdür? Daha çocukken gözlerinin önünde ailesinin can verdiğini görmek kimde sorunlara yol açmaz ki? Bunlardan en büyüğü iletişimsizlik olmaz mı? Daha hayatı anlamlandıramamışken bu boşluğu doldurabilecek insanların etrafında olmaması insanı sessizlikten başka nereye sürükleyebilir? Kim kendi içine kapanıp, yeni hayatına sadece seyirci kalmaktan başka bir şey yapabilir ki? Bağcı 2 Kim, niye inanır ki bir başkasının onun sıkıntılarına çare bulacağına? Buna inanmazken kim insanlarla iletişimini sınırlı tutmaz ki? Doğar, büyür, evlenir insan. Yıllar yılı süregelmiş olan bu hayat çizgisi birçok insanın sonunu baştan yazıyor maalesef. Misal: Yaş 30’lara gelinmiş ve şimdiye kadar hiçbir karşı cinsle evliliğe yönelik bir adım atılmamış olduğunda ‘Kim olursa olsun!’ diyerek bir evliliğe imza atmak… Bir evliliğin başlaması bu kadar kolaydır, ama insanın omzuna bindirdiği yük maalesef ki bu kadar kolay taşınmaz. Evlilik denilen müessese bir kadın erkek eşleştirmesinden ibaret değildir, olmamalıdır. İnsanın ömrünü beraber geçireceği kişi bu şekilde seçilirse sonucun hüsran olması çok olağandır. Evlenmenin temel amacı hayatı paylaşmak, beraber sevinmek, beraber üzülmek değil midir? Bunların yaşanmadığı evlilik insana bir hezimet olmaz mı? Ömrüne ömür katmak varken ömründen ömür vermek niye? Her insan evlenmek zorunda mıdır? Niyetliysen de bu acelenin sebebi ne? Peki, Salâhattin Bey ‘Ben nerde yanlış yaptım?’ diye kendine sorduğunda bu sorunun cevabını neden veremiyor? Bu insanların sorgulamayı aklına bile getirmediği düşünce tarzının bir mağduru değil midir Kaymakam Bey? O dönemde taşradaysan ağa olmalısın. Yoksa ezilir, itip kakılırsın. Ağalar seni bir kukla gibi parmağında oynatır. Ağa dediğin ne isterse o olur senin hayatında. Bir suç işlerse -ki bu cinayet bile olsa- senden benden bir farkı yokmuş gibi sokaklarda elini kolunu sallaya sallaya dolaşır. Hele bir kızı istemeye görsün. Almak için ne kadar canın yanacağı umurunda olmaz, o canlardan biri de onu istemeyen kızdır çoğu zaman. Sadece o dönemde değil, her zaman diliminde para; parası olana tüm kapıları açmış, olmayana ise kapılarını açtırtmıştır. Peki, adâlet bunun neresinde? Kime soruldu fukara mı doğmak istersin zengin mi diye? Zenginler hiç düşünüyor mu o fukaraların yerinde olsalar kendilerine nasıl davranılmasını Bağcı 3 isteyeceklerini? Neden fukaranın istekleri Hilmi Bey ve oğlu Şakir’in istekleri kadar önemli değil? Özgürlük… Her insan kendi yaşamına yön vermek ister. Hayatındaki dönüm noktalarına kendi karar vermek, kendine arzularını kovalayabileceği bir rota çizmek ister. Hayatta karşımıza çıkan engeller tarafından yönlendirilmek, oradan oraya savrulmak insanın doğasına aykırıdır. İnsanın kendisini bulması için bu hürriyete ihtiyacı yok mudur zaten? Özgürlüğüm için engel tanımam diyen var mıdır? Ya paranın getirdiği güç çıksa karşısına, ya bir vefa borcu? Yusuf da içten içe bu özgürlüğü istiyordu. Kendisini bulabilmesi için ihtiyacı vardı bu özgürlüğe, bir de Muazzez’e tabii. Peki, yapabildi mi? Başta Yusuf ve Salâhattin Bey olmak üzere, Muazzez ve annesi Şahinde’nin yalnızlıklarının öyküsü aslında Kuyucaklı Yusuf. Bu insanların hayatı yalnızlığın bizden çaldıklarının bir kanıtıdır. Yeniden kurgulasak bu romanı, yalnızlıklarının mağduru olmadıkları bir rota çizsek bu insanların hayatına ve desek ki: Birbirleri ile iletişim kurmaktan çekinmeyen, birbirlerinden beklentilerini açıkça ifade eden bu iki çift, el ele vererek karşılarına çıkan tüm zorluklarla mücadele ettiler ve ömürlerinin sonuna dek aynı çatı altında yaşayıp hayata huzur içinde veda ettiler. Siz hangi sonu tercih edersiniz? İstanbul Kafası Kırmızı bana oldum olası tehlikeli ama bir o kadar da elde edilesi şeyleri çağrıştıran bir renk ve sanırım bu konuda yalnız değilim çünkü kırmızı her zaman şehveti ve tehlikeyi temsil etmiştir toplumumuzda, trafik işaretlerinde, güvenlik levhalarında, reklamlarda her yerde var bu kırmızı, durup dikkatli olmamız gerektiğini hatırlatıyor hep bir yerlerden. İstanbul Kırmızısı herhalde konulabilecek en eksantrik adlardan biri bir yapıta, adına sayısız şiir, şarkı, roman yazılmış bu tarihî ve mistik şehrin gizemini kırmızı renginin şehveti ve tehlikesiyle kombine edince ilgimi çekmemesi imkânsıza yakın bir şeye dönüştü benim için. Yapıtın bana çağrıştırdıklarından yola çıkacak olursam, açıkçası yapıtı sırf İstanbul uzamı için seçtim diyebilirim, belli başlı, görmek isteyip de göremediklerimi en azından okuyup tadabilmek için. Üniversite yıllarımı hep İstanbul’da yaşamak istemişimdir o yüzden yapıttaki İstanbul betimlemelerini görmek, bir şehrin kişiyi değiştirebilme potansiyeline şahit olmak beni içten içe mutlu etti, dediğim gibi yapıttaki olaylardan çok İstanbul şehrini takıntı hâline getirdim az çok. Fakat sadece o tatlı şirin yüzünü değil İstanbul’un diğer çirkin, çirkef yüzü de ayrı bir takıntı. Adamı yıldırım gibi çarpıyor elin ayağın birbirine karışıyor, insan şehire karşı. “İstanbul tam bir sürtüktür, geleni geri çevirmez”. Bir şehire bu kadar anlam yüklemek doğru mu yanlış bilmiyorum ama bozuk paranın iki tarafı gibi İstanbul’u yaşamak için hem güzel hem de çirkin yanını yaşamak lazım. Bir türlü ait olamamak ama bir yandansa eksikliğini deliler gibi hissetmek lazım. Yapıtın uzamından sıyrılıp bana kattığı birkaç alıntıyı paylaşmak isterim sizinle, her zaman inandığım bir olay vardır hatta insan doğasının bir parçası olduğunu düşünürüm bunun o da şöyle ki: Kişi kendini, anlamını ve hayallerini her zaman acı çekerek, zarar görerek elde eder. Bütün süper kahraman hikayelerinin yada bütün büyük adamların kadınların geçmişlerinde bir trajedi havası mevcuttur bunun sebebi işte dediğim gibi, bizi biz yapan şey zarar görebilmemiz, acı çekebilme yetimiz, mona lisa bile yavaş yavaş dökülüyor be, hiçbir şey mükemmel kalamaz ya. 'Biliyor muydun, Japonya'da kırık seramikleri onarırken kırığı örtmeye çalışmazlar, tam tersine onu vurgulamak için kırık yeri altınla doldurarak düzeltirler' diyor. Çünkü bir şey zarar gördüyse, bir öyküsü varsa bu daha güzel sayılır." (S:110) bu alıntı tam olarak bu konudaki hislerimi güzel bir sadelikle özetliyor. Bir öyküsü olan her şey daha yüceleşiyor benim gözümde çünkü içimdeki ilkel adalet duygusuna göre hakkediyor artık bu yüceliği. Uzun zaman önce internetin bir kenarında şu an hayal meyal hatırladığım bir söz okumuştum, işte o sözde diyordu ki: Kişinin kendi cehennemi, olabileceği adamla olduğu adamın karşılaştığı gündür. Nedense bana çok hitap ediyor bu söz ve İstanbul Kırmızısı’nda buna paralel bir tema mevcut. Potansiyeline asla ulaşamamak fakat seninle aynı koşullarda yetişmiş, adeta kontrol edilen bir deney gibi, aynı ortamlardan geçmiş bir adamın potansiyeline ulaştığını görmek ve belki başka bir hayatta o adam olabileceğini bilmek kişinin kendi cehennemidir bana göre. İşte bu da kendi kendine bir trajedi veya bir nevi travma, insan var oldukça trajedi peşinden kovalayacaktır onu belki de tarihin en eski saklambaç oyunu, Paragrafımı bir başka hayal meyal hatırladığım bir sözle bitirmek isterim ki bu sözde düşüncelerime bir nevi arka çıkıyor: Bütün diller arasındaki bütün kelime ve cümle kombinasyonlarından belki de en acısı şudur “olabilirdi”. Arman Vural Budunoğlu YAŞAM ÖLÜMDEN BÜYÜKTÜR Bu dünyadan ayrılmak, ne olduğunu bilmediğin bir yere doğru harekete geçmek, ölmek, belki de yok olmak. Hepimiz zaman zaman düşünürüz bunları. Çoğu kişi de işin içinden çıkamaz. O bilinmezliğe gitmeyi de kimse kolaylıkla istemez. Hep yaşamak ya da bir parçamızın yaşamasını isteriz. Yok olmak, bir daha hatırlanmamak, adının bir daha anılmaması çok zor gelir insana. Bu insanlardan biri de Stephan Zweig’in Bir Çöküşün Öyküsü kitabında anlattığı, bir zamanlar Paris’te sarayda yaşayan ve nedime olan Madame de Prie’dır. Prie saraydan bir köye sürgün edilir ve burada bütün itibarı yok olup sıradan bir insana dönüşür. Kimse emirlerine itaat etmez ve el üstünde tutulmaz. Bu duruma katlanamayan Prie eski itibarını geri kazanmak ve akıllarda yeniden yer edip hatırlanmak adına akıllarda kalacak bir ölüm senaryosu tasarlar kendine ve bu uğurda canını verir. Ben de herkes gibi bu dünyadan elbet bir gün ayrılacağımı biliyorum. Bunun farkındalığı içinde kendime bazen ne uğruna yaşadığımla ilgili sorular sorarım. Evet, dünyadan ayrılacağımın farkında olarak sorarım bu soruları çünkü yaptığımız her şeyin bu hayatın kısalığından ya da sonlu olmasından dolayı yaptığımızı düşünenlerdenim ben. Hepimiz bir meslek sahibi olmak isteriz çünkü bu dünyadan ayrılırken vasıfsız biri olarak gitmek istemeyiz ve belki de bu işte ustalaşıp adımızın bir miktar daha anılmasını isteriz. Çocuk sahibi olmak isteriz çünkü neslimizin daha doğrusu soyadımızın yani bizden bir parçanın devam etmesini isteriz. Çocuklarımızın biz öldükten sonra hayatta kalıp bizi başkalarına anlatmaya devam etmesini ve belki onların da çocuk sahibi olmasını ve bu şekilde büyüyerek devam etmesini isteriz. Aşık olmak isteriz çünkü herkesin dilinde dolanan aşk öyküleri, anlatılan güzel duyguları merak ederiz. O duyguları tatmadan gitmek istemeyiz bu sonlu dünyadan. Bunlar ve bunun gibi yaptığımız daha birçok şeyi hayatın kısalığından ve bitecek olmasından dolayı yaptığımızı düşünürüm ben. Eğer bir sonu olmasaydı hayatın, hiçbir şeyi yapmak için acelemiz olmayacaktı, bir gün elbet buna ulaşabileceğimizi düşünüp onun üstüne şimdiden uğraşmanın gereksiz olduğunu düşünecektik. Daha önemlisi yok olma korkumuz ve yok olmamak, bir miktar daha anılmak adına yaptığımız uğraşlarımız olmayacaktı. Peki bu sonlu dünyayı sonsuz hâle getirmenin bir yolu yok mu? Tabii ki var. Hem de hepimiz bu yolun yolcusuyuz ve bu yolda ilerliyoruz. Az önce bahsettiğim gibi, bizim bu hayatta yaptığımız şeylerin hepsi aslında öldükten sonra da yaşamak için. Sonlu olan dünyanın sonunu uzatmak ve yok olmamak için. Bunun en güzel örneklerinden biri de kahramanımız prenses Prie. Prie öldükten sonra yaşamak için bu dünyadaki hayatını bitirecek bir plan yapıyor ve öldükten sonra yaşamak uğruna şimdi dünyadan ayrılmayı kabul ediyor. Kendisi hikayede hırsına yenik düşüp çok başarılı olamıyor ve unutuluyor. Bunun başarılı örnekleri ise bilim adamları olsa gerek. Einstein, Newton ve hayatımızı etkileyen diğer bilim adamları ölmüş olsa bile herkes tanıyor ve bence hala yaşıyorlar. Ya da binlerce yıl önce ölen aristoyu hala anıyoruz ve bilmeyen yok. Benim kanaatim, insanların ne kadar yaşadığı dünyada kaldıkları yılla değil, öldükten sonra ne kadar yaşadıklarıyla ölçülür. Öldükten sonra yaşadığımız yıllar bize ne kadar sevildiğimizi ya da insanlığa ne kadar katkı yaptığımızı gösterir. Dünyada kalıp boş geçirdiğimiz seneler bana sorarsanız yaşanmış sayılamaz. Biz de bunun bilince hayatımızı geçirip sonsuza kadar yaşayabilir ve asla yok olmayız, kimse de bizim öldüğümüzü söyleyemez. Kaynakça: Zweig, Stefan. ​Bir Çöküşün Öyküsü . İstanbul: Türkiye İş bankası Kültür Yayınları, 2017. Baskı. Yusuf Nevzat Şengün 21601720 YALNIZLIK HÜCRELERİ “İstediğiniz kadar üzerinize kalın şeyler giyinin, Oligarşinin hücresinde soğuğu yenmek imkansız.” Mahir Çayan F tipi cezaevleri hep mahkumların baskı altında olmadıkları, güzel koşullarda yaşadıkları ve haklarına saygı duyulan son teknoloji ürünü cezaevleri olarak yansıtılıyor dışarıya. Peki gerçek bu mu? Kapıların ardında neler dönüyor? Bu kadar iyi koşullarda(!), bu kadar temiz(!), düzenli(!), beş yıldızlı otel konforunda(!) cezaevlerinde neden mahkumlar hâlâ “Tecrit işkencedir” diye haykırıyor? Bu kadar kusursuz(!) bir cezaevi sisteminde neden insanlar koğuşa geçmek için eylemler, açlık grevleri yaptılar, ölüm oruçlarında hayatlarını kaybettiler? Yoksa işin içinde başka işler mi var? Yoksa tüm bunlar gerçekten yaşandı mı? F Tipi Film, bir cezaevi tablosu seriyor önümüze. Daracık ve bembeyaz odalarda geçen yılları yaşıyoruz. Renk yasak, boya yasak, çiçek yasak, müzik yasak, diğerleriyle haberleşmek yasak, mahremiyet yasak, yeri gelince kitap yasak, dergi yasak, mektup yasak. Bunlara uymayana havalandırma yasak, güneş görmek yasak. Yasaklara karşı ses çıkarmak, tepki vermek, fikir belirtmek yasak. İnsan olmak yasak kısacası. Ben insan olmaya devam edeceğim diyene işkence, dayak. “Burası gerçek bir cezaevi mi?” diye geçiriyor insan aklından. Burası filmlerde görmeye alışık olduğumuz koğuşlardan çok farklı çünkü. Bir cezaevinden çok bir hastanenin karantina odasını andırıyor.Cezaevi filmlerinde gördüğümüz çay içen, tavla oynayan, saz çalan mahkumlar yok. Çünkü tavla yok, saz yok, insan yok. Duvarlara çentik atan mahkumlar yok. Çünkü duvarlara çentik atmak yasak. Diyalektik, çelişkiyi değişimin anası olarak görür. Tecrit ile insanlık onuru arasındaki çelişki de tecrit koşullarında akıl almaz icatları, yani gelişmeyi yaratmış. Tahtalardan kemençe, saç tellerinden kemençe yayı yapan Sırma’yı, su mazgallarını “telefon” olarak kullanan Muharrem’i, sebze ve meyvelerden boya üreten mahkumları görüp de etkilenmemek mümkün değil. Onlar cezaevinde tecrite böyle karşı koyuyorlar. Kendi imkanlarıyla insan olma yasağını deliyorlar. Ucunda dayak ve havalandırma cezası olsa da yasak boyalarla duvarları renklendiriyorlar, yasak müzik aletleri yapıyorlar, yasak türküler, şarkılar, marşlar çalıp söylüyorlar, yasak çiçekler yetiştiriyorlar. Tecritte insan kalmanın tek yolu da yasaklara karşı direnmek, yasakların arasında kendi yaşam koşullarını yaratmak. Filmde bir tutuklu gazeteci “Cezaevi içine aldığı kimseyi eski halinde bırakmamaktadır.” diyor eşine mektubunda. Evet, kimseyi eski halinde bırakmamış cezaevi. Kimini öldürmüş, kiminin aklını almış, kimini güçlendirmiş, kimini kökten değiştirmiş. En cesuru en korkak, en korkağı da en cesur yapmış. Mektubu yazan mahkum da bir cümleyle tüm bunları özetliyor. Bu mektuptan öğreneceği çok şey var insanın. Diğer gardiyanlara benzemeyen bir gardiyanı, Ramazan’ı anlatmış mektubunda mahkum. Gizli gizli yetiştirdiği çiçeğine benzetiyor onu. Mahkumlara benzetiyor onu.Çünkü o da mahkum. Hücrenin içi, o sekiz metrekarelik alan mahkumun hücresiyse, hücrenin dışı da, geri kalan beş yüz milyon kilometre karelik alan da gardiyanın hücresi. Aklıma Mahir’in “Hücredeki Adalının Rüyası” şiiri geliyor. Onun da bir Ramazan’ı var. Adı farklı sadece. “Mehmedim utanıyor, kahroluyor. /‘Askerlik ağam n’aparsın’diyor. /Aslında o da tutsak. /Ben hücre içinde, o hücre önünde.” diye anlatıyor onu. Sadece mahkumları değil, gardiyanları, hatta mahkumların görüşe gelen ailelerini bile eski halinde bırakmıyor cezaevleri. Onları da içine alıyor, onları da tecritten, işkenceden geçiriyor. Onların da insanlık onurunu hedef alıyor. Şimdi de hapishanelerde Tek tip elbise uygulaması kim bilir kaçıncı kez gündemde. Mahkumları Amerikan filmlerindeki gibi turuncu tulumlara, belki de Red Kit’in Daltonları gibi siyah çizgili kıyafetlerle tektipleştirmek amaçlanıyor. Avluların üstüne tel çekilmesi gündemde. Mahkumlar günde bir kaç saat güneşi, gökyüzünü görebiliyor. Onun da engellenmesi gündemde. Tek haberleşme kaynakları ‘top’lar. Bunlar avluların üzerinden birbirlerine yolladıkları notlar aslında. Bunun bile engellenmesi gündemde. Tüm bu baskının, şiddetin, maddi ve manevi işkencenin, kısacası tecritin sebebi ne? Mahkumları baskıdan korumak mı? Kötü koşulları iyileştirmek mi? Hayır. Cevabı film gayet net bir şekilde veriyor. “Amaç devrim ve sosyalizm mücadelesinin hapishanelerden ve buna bağlı olarak dünya üzerinden silinmesidir. Devrimci tutukluların siyasi kimliği baskı uygulanarak ezilmeye, yok edilmeye çalışılacaktır.” F Tipi Film gelmiş geçmiş en yüksek bütçeli film değil. Yapımında milyonlar harcanmadı. En profesyonel oyuncular tarafından oynanmadı. En iyi ekipmanlarla çekilmedi. Gözleri kamaştıran, olağanüstü efektleri yok. İlk günden gişe hasılatı rekorları kırmadı. En iyi film Oscar’ını kazanmadı. Aday da gösterilmedi. Ama her biri farklı yönetmenler tarafından çekilen dokuz kısa filmden oluşan bu eser en cesur senaristler tarafından yazıldı. En cesur oyuncular tarafından oynandı. En cesur yönetmenlerle, en cesur kameramanlar tarafından çekildi. Daha adını ve tam olarak ne iş yaptığını bilemediğim pozisyonlarda çalışan sinema emekçileri, en cesurlarıydı. Çünkü güç sahiplerinin bilinmesini istemediği yerleri, kapalı kapıların ardında yaşananları tüm acımasızlığıyla dışarıyla buluşturdular. Berdan Akyürek 21600904 Kaynakça ÖNDER, Sırrı Süreyya vd. (Yön.), F Tipi Film, İdil Kültür Merkezi (İdil Yapım),2012.SADECE SÖZLERLE DANS ETMEK DEĞİL, DAHA ÖTESİ! Edebiyat… Bu söz bile tek başına koca bir diyar açmak için uygun ve elverişlidir. Sözler, kalıplar, fikirler, hayaller, pişmanlıklar, mutluluklar yani hayatın hemen hemen tüm olumlu ve olumsuz taraflarını kapsayan bir kavramdır edebiyat. Hayatın hem ne kadar neşeli ve aydınlık olduğunu gösterir hem de bir o kadar karanlık ve kasvetli tarafına ışık tutar. Edebiyat öyle derin ve kapsamlı bir sanattır ki her bir bireyde farklı hislere, farklı düşünce ve çağrışımlara yol açar. O tozlu raflardaki şiir, roman ve deneme kitapları aslında birer insan gibidir. Onlarla konuşmak, onları dinlemek ve sahip oldukları zengin ve sonsuz söz dünyasından faydalanmak gerekir. İşte edebiyat budur; evrenseldir ve tarihseldir. Kültürleri ve kuşakları birbirine bağlayan taştan yıkılmaz bir köprü gibidir; bu köprü her türlü ağırlığı kaldırabilir. Bu durumdan bakıldığında; Özdemir İnce’nin harika denemesi Edebiyat Sadece Edebiyat Değildir edebiyatın kareköküne ulaşmak için hazine anahtarı gibidir. Edebiyat sadece söz sanatları, deyimler, atasözleri, akımlar ve sanat kaygısıyla ortaya konulan bir unsur değildir; bunun çok daha ötesidir. Öyle bir şey düşünün ki; tarihteki her türlü şeye tanıklık etmiş; tüm savaşlara, liderlere, acılara, mutluluklara yani hayatın tüm yüzlerine. Öyle bir şey düşünün ki; tüm kültürler için özel, herkes için farklı anlamlara sahip ve bütün bu unsurları harika bir sanatla birleştirerek insanoğluna ve dünyaya armağan ediyor. İşte edebiyat böyle büyük bir okyanustur ki bu kadar fazla ve yoğun detayları içinde barındırır. Sanki yüz kişilik bir ailenin en büyüğüdür edebiyat; tüm aile bireyleri ondan gelmiştir ve onun himayesi altındadır. Edebiyat hepsine nasıl yaşanılacağını, örf ve adetleri, tarihlerini ve kültürlerini öğretmiştir. Bunu yaparken de son derece hassas davranmaya ve elinden geldiği kadar his vermeye çalışmıştır. İşte edebiyatın da diğerleriyle olan bağlantısı bu şekildedir, onların başıdır. Edebiyatı tarihle görürüz; yazının keşfiyle birlikte edebiyat da başlamıştır. Sözcüklerin kâğıda dökülmesi ve onların aniden birbirleriyle dans etmesiyle edebiyat olmaz. Lakin ne zaman ki bu unsurları tarihsel olgularla birleştiririz, o zaman edebiyatın sonsuz zenginliğinden bahsetmek daimi olur. Şiir dünyasında da aynı durum geçerlidir. Kafiyeler, redifler, uyaklar, söz sanatları ve yan anlamlar… Hepsi bir futbol takımının as elemanları gibidirler. Onlarsız bir takım asla olmaz; fakat tabii ki de onları yöneten bir unsur olmalıdır. Şiir de böyledir; fikirsiz, hissiz ve boş bir içerikle şiir elemanları bir hiç demektir. Onları yönetecek bir lider, bir içerik veya sadece küçük bir kıvılcım gereklidir. Ardından şiirin iç dünyasında yer bularak dansçılar gibi kıvrak ve hızlı hareketlerle bir araya geleceklerdir. Deneme, gezi yazıları ve romanlardaki durum da aynı böyledir. Sözler düşünce ister; onlarla konuşmak ve iletişime geçmek ister. Kim hayatı boyunca bir dosta sahip olmaz istemez ki? O dostla her şeyi yapabilirsiniz; sanki hayatınız boyunca onunla olmayı beklemişsiniz gibi. Edebiyat da böyledir; sözlerle dans etmek için her şey hazırdır, konunun ve içeriğin ne olacağı dışında… Bunlar da tamamlandığında asırlar boyu unutulmayacak bir sanat eserine sahip olma olasılığı bir hayli yüksektir. İnsanoğluna edebiyat nedir diye sorulduğunda kimisi sözlerle dans etmek der kimisi de sadece fikrini ve düşüncelerini kâğıda dökmektir der. Aslında ikisinin de yanıldığı tek bir nokta vardır; edebiyat fikir ve düşünceleri göz önüne alarak sözlerle dans etme eylemidir. Yani belirli bir fikre sahip olup insana adeta cennette geziyormuş hissi veren, sanatsal zevke sahip eserlere edebiyatın şaheserleri diyebiliriz. Edebiyat her alanda kendine yer bulur; tarihte, kişisel zevklerde, farklı türdeki edebi eserlerde, insan ilişkilerinde yani özetlemek gerekirse fani dünyanın hemen hemen her yerinde. Edebiyat bazen bizi kasvetli, kokuşmuş ve karanlık dünyamızdan çıkarır; güneşin tatlı ve içimize mutluluk veren aydınlığına kavuşturur. Bazen bizi hayallerimiz ve çeşitli fikirlerimizle baş başa bırakır; kendimizi ve hayatımızı sorgulamamıza önayak olur. Bazı zamanlarda da iliklerimize kadar hissettiğimiz edebi hazzı doyasıya yaşamamızı sağlar. Özdemir İnce’nin Edebiyat Sadece Edebiyat Değildir adlı eserinde de söylediği gibi edebiyat kalabalık bir aile gibidir. Bu aile de sonsuza kadar insanlara rehber olmaya, bilgilendirmeye ve bunların yanı sıra mükemmel bir sanat hazzı vermeye devam edecektir. ŞÜKRÜ EMRE ERTOP Kaynakça : İnce, Özdemir. Edebiyat sadece edebiyat değildir. Moda, İstanbul: Tarihçi Kitabevi Yayınları, 2015. Print. Sembollerin Etkisi: Sineklerin Tanrısı…/ Burak Buzpınar Öncelikle William Golding ile tanışmamı ünlü romanı Sineklerin Tanrısı’na borçluyum. Sineklerin Tanrısı, akıcı ve duru anlatımıyla okuyucusunu içine çeken bir yapıt. Bu bağlamda Golding’in yetkin bir kaleme sahip olduğunu söylemek mümkün. Kitap, uçak kazası sonucu ıssız bir adaya düşmüş bir grup çocuğun adada başlarından geçen maceraları ve yaşam mücadelesini esas almaktadır. İlk olarak, çocuklar adada kendilerine bir lider belirleyerek bazı iş bölümlerinde (ateş yakmak, avcılık, barınak faaliyetleri) bulunurlar. Lider seçmelerinin amacını özellikle yaşları küçük olan çocukların başlarında bir ‘büyük’ istemelerine bağlıyorum çünkü çocuklar korku içindeler ve onlara bir büyüğün sahip çıkmasını istiyorlar. Daha önce ebeveynlerinden ayrı düşmemiş çocukların sahipsizlik duygusuna kapılmaları gayet normal. Ancak, adanın lideri olan Ralph ile onu içten içe kıskanan lider ruhlu Jack arasında zamanla birtakım sorunlar patlak verir. Adada işler karışır ve Ralph’ın önceliği ateş yakarak ‘adadan kurtulmak’ iken Jack’in amacı ‘lider olarak kendi kabilesini yönetmeye’ döner. Issız ada, çocuklar tarafından kelimenin tam anlamıyla bir cehenneme dönüşür. Bana göre ıssız ada kitabın başında ayak basılmamış, kirletilmemiş saklı bir cenneti temsil etmekteydi. Ne var ki çocukların bu adaya ayak basmalarıyla saklı cennet adeta bir cehennem çukuruna dönüştü. Buradan itibaren kitabın kırılma noktasının yaşandığını düşünüyorum. Ve karşınızda alegori… Golding’in dil ve anlatımda alegoriden yararlandığını açıkça söyleyebilirim. Hatta Sineklerin Tanrısı için alegori sanatı üzerine inşa edilmiş bir eser desem yanılmış olmam. Kısaca alegori, bir görüntü, bir yaşantı veya bir davranışın daha iyi kavranmasını sağlamak için göz önünde canlandırıp dile getirme ya da sembollerle anlatma sanatı olarak açıklanabilir. Bu tarz alegorik anlatım biçimi yani simgesel anlatım biçimi kitaba olan ilgimi iki katına çıkardı. Ayrıca Golding’in alegorileri için, müthiş dehasını ispatlar nitelikte olduğunu söylemeliyim. Örneğin; adada lider seçilen Ralph bir deniz kabuğu vasıtasıyla liderliğini iyice perçinler. Deniz kabuğu çıkardığı sesle diğer çocukları etrafında toplar. Aynı zamanda onu öttürebilen tek kişi Ralph’tir. Böylelikle Ralph de deniz kabuğu sayesinde gücüne güç katar. Ayrıca deniz kabuğu herkesin bir arada olduğu toplantılarda söz alacak kişiyi belirler yani deniz kabuğu kimin elindeyse konuşmayı o kişinin yapması beklenir. Sıradan bir deniz kabuğu sembolleştiren Golding, ona adeta bir kimlik oluşturmuştur. Aynı şekilde kitaptaki karakterlerden Domuzcuk lakaplı gözlüklü oğlan, Jack tarafından bir hiç olarak görülür ve mütemadiyen aşağılanır. Çünkü Domuzcuk aklı ile hareket eden, aydın bir kişiliğe sahiptir ve bu durum Jack tarafından bir tehdit olarak görülür. Jack onun fiziksel özelliklerini, kusurlarını (gözlüklü, kilolu ve astım hastası olması) kendi lehine kullanarak bastırmaya çalışır. Buradan Jack’in faşist bir lider görüşüne sahip olduğunu anlıyoruz. Faşist bir lider farklı görüşlere sahip insanlara tahammül edemez, onları kendine bir engel olarak görür ve bu tip insanları yok etmek ister. Bu yüzdendir ki Jack de adada ona yapılan en ufak bir eleştiriye veya zıt bir görüşe tahammül edemez, bastırmaya ya da sinsice “bedel ödetmeye” kalkar. Golding, bu alegorik eserde, Jack ve Domuzcuk’u faşist ve aydın bir kimliğe büründürerek faşist-aydın çatışmasını farklı bir şekilde gözler önüne serer. Simon adlı bir başka karakter, bilge kişiliği ile ön plana çıkmış bir çocuktur. Yaşına göre bir hayli olgun davranan Simon, diğer çocuklar tarafından anlaşılamadığı için “çatlak”, “kafadan” ve “tahtası eksik” olarak görülür. Oysaki Golding, “Simon, Hz. İsa’yı andıran bir kişiliktir ve karakteri ona göre şekillendirdim” diyerek Simon’un bilge kişiliğine dikkat çekmiştir. Aynı zamanda Simon diğer çocuklara güzel ahlakı, iyilikleri ve insani erdemleri öğütleyip -özellikle küçük çocuklara yol göstererek- hayatlarını bu temeller üzerine inşa etmelerine yardımcı olur. Ne var ki adada yaşanan anlaşmazlıklar, ayrılıklar sonucunda ucu ölüme varacak hadiseler yaşanır ve Simon ile Domuzcuk hayatlarını kaybederler. Sıradan olmayan bu ölümler; adadaki masumiyetin, akli yaklaşımların, sağduyunun ve bilgeliğin resmi bir şekilde yok olduğunun ispatı niteliğindedir. En nihayetinde, adaya cehennem hayatı egemen olmuştur ve çocuklar bu olayların sonucunda farkında olmasalar bile birer canavara dönüşmüşlerdir. Golding’in iyilik-kötülük, liderlik, erdemlik, bilgelik ve daha birçok insani değerleri özellikle çocukların üzerinden yazması, sembolleştirmesi benim bakış açıma göre insanların karakterlerinin küçük yaşta şekillenmesinden kaynaklanıyor. Kitabın sonsözünde, ünlü profesör, yazar ve çevirmen Mina Urgan’ın da söylediği gibi “Oysa kendi çocukluğuna ve yakından tanıdığı çocuklara duygusallıktan arınmış gerçekçi bir gözle bakabilenler, çocukların küçük bir melek değil, tıpkı yetişkinler gibi birer insan olduğunu bilirler. İnsanlarda ise, ister büyük ister küçük olsunlar, hem iyi hem de kötü içgüdüler vardır. Anne- baba, eğitim kurumları çocuğu olumlu bir biçimde etkilemeye, iyiye yönelen içgüdülerini geliştirmeye, kötüye gidenleri engellemeye çalışırlar.” (259/260) İlk elime aldığımda alelade bir macera kitabı hissi veren eser, sonrasında deyim yerindeyse ters köşe etkisi yarattı. Sineklerin Tanrısı’nı bir çocuk öyküsü ya da macera kitabı olarak değerlendirip, basite indirgemenin büyük bir haksızlık olduğunu düşünüyorum. Sineklerin Tanrısı bugün 60.yılında, yediden yetmişe tüm okurların mutlaka edinmesi gereken bir klasik. Her ne kadar kafalarda soru işareti yaratan bir sonla bitse de… KAYNAKÇA Golding, William. Sineklerin Tanrısı. İstanbul: Türkiye İş Bankası Kültür Yayınları, 2014. HAYALLERİ ÖRTEN KIRMIZI KARANLIK Merhaba! Size bu yazımda Sweeney Todd’un müzikali hakkında bilgi vereceğim. Tam ismi Sweeney Todd: Flet Sokağı'nın Şeytani Berberi olan 2007 yapımı filmin başrollerinde Johnny Depp ve Helena Bonham Carter bulunuyor. Tim Burton’ın yönetmenliğini yaptığı bu müzikal tarzındaki film, korku ve gerilim sevenler için bulunmaz bir fırsat. Aynı zamanda her rengin, melodinin, sözün arkasında başka anlamlar arayan sembolistlerin de Sweeney Todd’a bayılacağına eminim. Film, izlediğinizde haftalarca aklınızda kalacak, hayatınıza anlam katan bazı fikirler aşılayacak kadar güçlü; o nedenle herkese öneririm ancak izlemeden önce kanlı ve ürkütücü sahnelere hazır olmanızı da tavsiye ederim. Peki, bu Sweeney Todd’u diğer filmlerden farklı kılan nedir? Öncelikle müzikal olması! Şiirsel konuşmalar, karakterlerin ruh hâllerine göre hızlanan, vahşileşen veya durulan melodilerin yerini ne tutabilir ki? Müzikallere özgü danslara ne demeli! Sadece bunlar bile filmi, günümüz filmlerinden ayırıyor. Eşi benzeri görülmemiş kıyafetler ve ağır makyajlar da filme kendine özgü bir hava katıyor. Karanlık, gotik havasıyla ilk izlenildiğinde klasik bir Tim Burton filmi olarak yorumlanabilir; ancak, bu eserde Burton havasından çok daha fazlası var. Bu, müzikalin 1846-47 yıllarında yayımlanan “The String of Pearls” adlı edebi eserden gelmesinden kaynaklanıyor olabilir. The String of Pearls diğer bir deyişle Sweeney Todd: Flet Sokağı'nın Şeytani Berberi, güçlü ve zalim bir hâkimin haksız yere sürgün ettiği saf Benjamin Barker’ın hayatından bir kesit sunar. Benjamin Barker yıllar sonra Londra’ya dönünce kızına hâkim tarafından el konulduğunu, karısının ise kendini zehirleyerek intihar ettiğini öğrenir. İntikam ateşiyle tutuşan Barker işte böyle Sweeney Todd’a dönüşür. Onun her şeyi olan ailesi elinden alındığında Benjamin Barker ölmüş, yerini kızının ve eşinin hayalinin yanısıra Yargıç Turpin’in ölümünün hayaliyle yaşayan Sweeney Todd almıştır. Zaman geçtikçe nefreti onu kör etmiş ve sadece ailesinin dağılmasından sorumlu olanlardan değil, tüm insanoğlundan nefret etmeye başlamıştır. “Herkes ölmeyi hak ediyor.” diyerek genç yaşlı demeden tıraşa gelenleri kesmeye başlamış, acımasız Bayan Lovett'in böreklerine et sağlamıştır. Genel olarak konuyu da ele aldığımıza göre şimdi bu mükemmel sanat eserini daha detaylı inceleyebiliriz. İlk olarak filmdeki renkleri göz önüne alalım. Film boyunca duyguları, karakterleri ve düşünceleri yansıtan renkler filmi incelerken belki de en çok dikkat edilmesi gereken unsur. Renkler ve duygular arasındaki bağlantı filmin en başında, Sweeney Todd’un geçmişini anlatırken, eşini ve kızını düşünürken görülebilir. Filmin geneline hâkim olan puslu, gri havanın aksine sarının ve turuncunun yani güneş ışığının yoğun olduğu bir sahne görüyoruz. Hatıralarındaki canlı renkler, bize sadece umut aşılamıyor aynı zamanda ana karakterimizin o zamandaki mutluluğunu ve iç huzurunu da sembolize ediyor. Renkler ve karakter yapısı arasındaki ilişkiye ise en iyi örneğin Adolfo Pirelli olacağını düşünüyorum. Kıyafetleriyle filmin gri havasını bölerek göz kamaştıran Pirelli, tam bir gösteriş meraklısı. Sweeney Todd ile iddiaya girdiklerinde bile insanlara şov yapmaktan, işini doğru düzgün bitiremeyen bu karakter belki de renkler sayesinde filmin en dikkat çeken simasıydı. Filmde renklerden sonra dikkat edilmesi gereken ufak tefek semboller de bulunuyordu. İlk izleyişte gözden kaçabilecek bu detaylar da filme ayrı bir değer katıyordu. Mesela, Sweeney Todd’un hatıralarında bir tane bile fare görmememize rağmen filmin geri kalanında şehrin her yerinin farelerle dolu olduğunu görüyoruz. Bu belki de Sweeney Todd’un geçmişte, dünyanın kötü taraflarını değil de sadece güzelliklerini yani ailesini gördüğünü ima ediyordur. Benim diğer bir yorumum ise Todd’un ailesinin elinden alınması, onun için dünyayı çürümüş ve kokuşmuş insanlarla dolu bir mekan haline getirmiş olmasıdır. İlgi çeken başka bir sahne de Bayan Lovett’in, Todd’a acele etmemesini söylediği sahneydi. Şarkı boyunca Sweeney Todd’un usturalarına bakması onun tek düşünebildiğinin intikam olduğunu anlatırken, Bayan Lovett’in de durmadan Todd’a bakması ona karşı bazı hislerinin olduğunu açıkça ifade ediyordu. Diğer bir detay ise Todd’un kızı Johanna’yla tanıştığımız sahnede yer alıyordu. Kuşların orada ötmediğini, şarkı söylemediğini anlattığı sahnede Johanna’nın yanında bulunan kafesteki kuş, Johanna’nın da aslında özgürlüğe hasret bir kuş olduğunu sembolize ediyordu. “Hayat yaşayanlar içindir.” (Sweeney Todd:Flet Sokağı'nın Şeytani Berberi,Tim Burton,2007) Yazımızın sonuna gelmeden önce filmin en sevdiğim ve duygulandığım kısmı hakkında da yorumda bulunmak istiyorum. Müzikal boyunca herkesi uyarmaya çalışan fakir, evsiz kadının ölüm sahnesi… Sweeney Todd’un, berber dükkânında yakalayarak boğazını kestiği hiçbir suçu olmayan bu kadının ölümü, filmdeki dönüm noktalarından biri. Bu sahne, bir zamanlar tek hayali ailesini bir arada görmek isteyen bir adamın nasıl kendi hırsına düşerek kör olduğunu gösteriyor. Kendi eşini, hayatının anlamını tanıyamayacak ve öldürecek kadar şeytana dönüşmüş bir adam. İntikam ateşiyle yandığından kendi hayallerini de geleceğini de yakan adam. Bir berber dükkanı düşünün. Bir koltuk, usturalar ve bir sandıktan oluşan. Koltuğun önünde fakir,üstü başı perişan, boynu kesilmiş bir kadın. Tam karşısında kana bulanmış bir şeytan. Sandığın içinde ise saklanan, erkek gibi giyinmiş bir genç kız. Bu sahnede hangisi daha korkunçtu bilemiyorum. Eşinin Sweeney Todd’a son sözünün “Sizi tanımıyor muyum bayım?” olması mı yoksa Todd’un Johanna’yı, kızını sandıkta bulduğunda öldürmeye kalkması mı. Nefreti ve intikam ateşi Todd’un gözlerini her gün kullandığı o önlükler gibi örtmüş, hayalinin gerçekleştiğini göremeyecek kadar kör etmişti. Korkutan, hüzünlendiren ama aynı zamanda da gülümseten bu müzikal bana çok güzel dizeler, düşünceler kattı. Ben çok beğendim. Sizin de beğenmeniz dileğiyle. Deniz KIZILELMA Vefa"Vefalı olmak, unutmamak değildir." diye başlamış Haydar ErgülenV efa Bazen Unutmaktır eserine. İnsanı düşündüren aynı zamanda kendini sorgulamaya yeterli bir cümle aslında. Düşündüğümüzün dışında, unutmamanın vefa olarak görüldüğü bu dünyada niye hep vefasız insanlardan yakınırız? "Nedense hep karıştırırız, belki de unutmaya eğilimli olduğumuzdan, her şeyi unuttuğumuzdandır bu yanılgı. Oysa bazen tam tersine, vefamızı göstermek, vefalı olduğumuzu anlatmak için unutmak, unutmak, unutmak gerekir. Unutmak, her zaman alçaklık değildir çünkü, bazen de bağışlamaktır." sözü tabuları yıkmaya yetiyor. Peki ya gerçekten vefasız olarak adlandırdığımız insanlar vefalı olduklarını anlatmak için unutmuş olamazlar mı? Ergülen, eserini Bir Gün, Cumhuriyet ve Radikal gazetelerinden topladığı yazılarla oluşturmuş. Güncel olaylara da yer veren bu eserinde, genellikle güncel hayatı ve hayatta yaptığımız genel bir hatayı, vefasızlığı, konu almış. Hayatta bazen unutmak erdemdir, unutmazsak nasıl vefalı kalırız? Çoğu insanın aklında kalıplaşan, bir kişinin bizleri unuttuğu an yapıştırdığımız "vefasız" damgası gerçekten de vefasızlık mı? Vefa her zaman bir insanı unutmak değildir, bir anı belki bir durumu unutmaktır. O anı unutmazsak insanlara karşı gerçek vefa duygusunu besleyemeyiz. Aslında vefa deyince aklımıza gelen ilk şey 'sevgide devamlılık' olur. Sevgide devamlılığı unutarak sağlayabilmemiz sevdiklerimizden aldığımız güçle gerçekleştirilebilir. Hiç arayıp sormayan dostlarımızı vefasız olarak görsek bile tamamen sırt çeviremeyiz. Çünkü birbirimizden habersiz olduğumuz zamanlarda bile birbirimize karşı duyduğumuz sevgiden besleniriz. İlk gördüğümüz anda yakındığımız duygulardan hiç bir eser kalmaz, eski halimize birden dönüveririz. Geçmişte insanlardan kalan yaraların tamiri de bir nevi unutmaktır. Hayatımızın bazı dönemlerinde yaşadığımız düş kırıklıklarını unutmak hem kendimiz için hem de karşımızdaki insan için bazen geleceğe açılan bir yol oluşturur. Eğer unutmayıp yola içimizdeki kinle devam edersek karşımızdaki insandan çok kendimize zarar vermiş oluruz. Unutmak bu yüzden erdem derler ya, gerçekten de öyle. Başarabilmek zor, her insanın harcı değil lakin unutmak da bu noktada bir vefa göstergesi oluyor. Unutmak, affedebilmek... Affedebilmenin verdiği rahatlık, ferahlık... Bunun aslında vefa olduğunu farketmesek de eğer karşımızdaki değer verdiğimiz bir insansa bir noktada yapmak zorunda kalıyoruz. Başta içten içe bir acı, hata yapmış olma korkusu ardından ise büyük bir ferahlık. Büyüklüğü üzerimize alıp yola devam ediyoruz nasılsa. Kırgınlıklara rağmen hala sevgimizi koruyabiliyorsak vefamızdan şüphe etmemek gerekir. Bize karşı yapılan hataların, yüz çevirmelerin belki yalanların affı bize ait, rahatlığı da bununla birlikte geliyor. Affetmek aynı zamanda olgunluktur. Yaşadıkça, tecrübe edindikçe hayatta hiçbir şeyin geri dönüşü olmayacağını, insanlara karşı kin beslemenin gereksiz olduğunu anladıkça insan affetmeyi öğreniyor. Yarın ne olacağı belli değil, kimse hayatını bir plan üzerinden yaşamıyor. Kimseye karşı keşke dememek için bu olgunluğu edinebilmek çok önemli. Hep diyoruz ya vefa diye, işte vefa olgunluktur. Unutup hayata devam etmek, olanları sineye çekmek varken neden bunu kullanmayalım ki? Son olarak kitaptan bir kesitle bitirmek istiyorum. Yazarın kısa,net ve açıklayıcı tavrı vefayı daha nasıl anlatabilirdi ki? "Vefalı olmak için unutmak zorundayız. Tuhaf mı geldi bu cümle? (...) aşktan ihanete, tutkudan bağlılığa, dostluktan yoldaşlığa, fedakârlıktan inada, tüm duygularda ve değerlerde bir içerik değişimi, öz yitimi, boyut düşümü yaşanıyor. Vefayı bile reklam ettiklerine bakılırsa, bu hafifleme hayli sürecek demektir. O yüzden bu hafifliğe razı olmaktansa, vefayı unutmak daha vefalı bir davranış bile sayılabilir..."Başak Gaye Akarfile:///C/Users/NH/Desktop/milano.txt[11.10.2016 19:16:03]Elif Gülendam Değirmenci SAHİ SON AKŞAM YEMEĞİ Mİ Yaşlı dünyamız binlerce yıldır çok şey gördü insanoğlundan. İnsanları birbirine düşüren savaşları, dillerden düşmeyen destansı aşkları, heybetli krallıkları hatta kendi geleceğini değiştiren keşifleri ve buluşları… Evet, hepsinde insanoğlunun parmağı vardı. Biz iletişim kurma çabasıyla dilleri oluşturan, tecrübelerimizle birikmiş bilgi edinen insanoğluyuz. Kaçınılmaz ki zamanı tutamıyoruz, dünya hâlimiz bitmiyor. Bizler bu dünya uğraşısında toprağımız olsun diye binyıllardır savaştık, bizleri yaratan bir güç olduğuna inandık ;inancımıza kendimizi adadık, asla elimizdekiyle yetinmeyip her gün yeni bir şeyler öğrenmek, keşfetmek istedik. Bir taraftan hırsımız, kinimiz, nefretimiz varken öte taraftan sevgimiz, şefkatimiz ve merhametimiz vardı. Sahi, hep savaştık mı? Hep birbirimize kin mi besledik? Nefretimizi, hırsımızı sadece savaşlarla ya da kavgalarla; sevgimizi, merhametimizi sadece bir tebessümle mi ifade ettik? Hayır! Duygularımızın en yakın dostu “sanat” vardı hep yanımızda… Sanat… Varoluşu isminden eski olan bu kavram neredeyse insanlığın duygusunun tercümanı oldu. Sanat üzüldüğümüzde yaktığımız ağıt, aşkımızı anlatırken şiir, yiğitliğimiz herkese duyurmak için destan kılığına büründü asırlardır. Yani bir şekilde hep yanımızdaydı. Ne kötüdür ki insanoğluna “insanlık nedir?” sorusu sorulduğunda belki de aklımıza bile gelmeyecek olan ayrıcalığıdır onun sanatsal kabiliyeti. İçimizde bir yerlerde hep sanat vardır ama dışarı çıkartmak, çıkartsak bile sergilemek bizim için zordur. Sanat dünya hâlinde hep ikinci plandadır. Peki, bizim zavallı sanatımız hiç hak ettiği değeri alamadı mı? Hep pabucu damda mıydı? Aslında pek de değil. Şöyle bir tarih bilgimizi yokladığımızda hepimizin hatırında Rönesans ve Reform hareketleri vardır. Okullarımızda işlerken pek de üstünde durmadığımız “Rönesans” kavramı insan ve insanın iç dünyasını şöyle bir yoklamaya çıkmamız için bize refakat eden bir kavram, bir akımdır. Rönesans alelacele anlatılırken okullarımızda,“Aman hocam durun(!)” bile diyemeden bakıvermiş, başka bir konuda buluvermiş olursunuz kendinizi. Ama durun! Burada konuşacak çok şeyimiz var. Rönesans adı üstünde yeniden doğuştur. Batılı insanların skolâstik düşünce ve dogmalardan kendi paçalarını kurtarıp, sanatlarını cüretkâr bir biçimde sergilemeleri diye temel bir tanım yapılmasına karşın, Rönesans, insanoğlunun bir nevi duygusal ve sanatsal devrimidir. Rönesans: Leonardo’nun dehası, Botticelli’nin cesareti, Rafaello’nun ihtişamıdır. Tamam, kabul, Rönesans’tan önce de pek çok resim dehası, sanat akımları vardı ama şu da göz ardı edilmemelidir ki çoğu Rönesansçılar kadar iz bırakmadı bu dünyaya. Çok sanat bilgim olduğunu söyleyemem. Fakat sanatı yorumlamak için onu illa ki bilmek mi gerekir? Ya da sanat öğrenilir mi? Peki, sanat eserleri bize ne anlatmaktadır? Ah dili olsaydı da konuşsaydı Mona Lisa. Yıllardır bir o eleştirmenin bir bu eleştirmenin ağzında sakız olmazdı. Ama ne fayda! Her baktığınızda yeniden keşfedersiniz onları. Aradan yıllar geçtikten sonra aynı kitabı okumak gibidir o tabloları keşfetmek. Her okuyuşunuzda bazı sırların kapısını aralar, yapboz parçalarını bir araya getirirsiniz. Rönesans kavramını ilk duyduğumda muhtemelen ortaokuldaydım. Diğer öğrendiğim tarih konularından daha değişik ismi olduğu için bu konu hakkında biraz bir şeyler kurcalamak istemiştim. Bu bir tesadüf müydü yoksa tevafuk mu? O zamanlardan sonra birden resimler, heykeller, mimari hep merak ettiğim konular oluvermişti. Hepimiz bir şekilde o dönemin başyapıtlarıyla karşılaşmışızdır. Ya tişörtlerimizin üstünde desen olarak ya da performans ödevi yaparken dağıtılan o zoraki konularda. Ben nasıl karşılaştım hatırlamıyorum ama Venüs’ün Doğuşu tablosunu gördüğümde kafamı başka yöne çevirmiş, Atina Okulu’nu gördüğümde detaylara şaşırmış, Son Akşam Yemeği tablosunu gördüğümde ise bu adam bu kadar büyük bir şeyi nasıl çizmiş diye kendi kendime söylenmiş olmam kuvvetle muhtemel. Fakat zaman geçip biraz tarih, biraz sosyoloji, biraz da sanat nedir diye öğrendiğim zaman artık o sanat eserlerine farklı bir gözle bakmayı öğrenmiştim. Elif Gülendam Değirmenci Boticelli. O düşünmeyi, hayal etmeyi yasaklayan dönemden kurtulup antik çağda bulmuştu kendini. Venüs’ü düşünmüştü, onun var oluşunu… Pagan dinine ait sembollerle, tablosuna bakan kişilere mesaj vermek istiyor gibiydi. Nasılsa artık sanatını icra etmekte, kendini ifade etmekte özgürdü. Hıristiyanlık Venüs gibiydi onun için ve ne de olsa güzel bir varlıktı. Ama doğanın verdiği güzelliklerin de paganlıkla bir ilgisi olabilir miydi? Rafaello’nun ihtişamı, sanat anlayışı ve hissettirdiği görsel zevki her ne kadar sonradan saygı görse de, ilk başlarda çizdiği Atina Okulu’na o kadar önem vermişler miydi? Atina Okulunda bize anlatmaya, göstermeye çalıştığı figürlerin içine çizdiği Platon ve Aristoteles sadece onların nasıl betimlendiğini göstermek için oraya çizilmiş olmasa gerek. İlk zamanlar freskin üstünde hiç kafa yormadan değersiz etiketi yapıştıran insanlar, zavallı Rafaello öldükten sonra da olsa nihayet felsefecilerin de yardımıyla katılaşmış kabuklarından kurtulup içlerindeki insan doğasını dışarı çıkartmamışlar mıydı? Tablosunu; düşünün, yorumlayın ve bilgilenin öğütlerini vermek için aslında gözümüzün içine sokarcasına kocaman yapmamış mıydı? Tabii ki bakmakla görmek arasındaki farkı bilenler içindi tüm bunlar… Leonardo, dahiydi. Dahiydi diyoruz çünkü hâlâ sanatının altına gizlediği ipuçları, insanları aydınlatmak için apaçık çizdiği lakin kafalarımızda hâlâ apaçık bir anlamı olmayan çizimleri olduğu için. Hiçbir zaman düşüncesine perçin vurmamış, bilime olan ilgisini hiçbir zaman tek bir disiplinde toplamamıştı. Rica veya istek üzerine çalışmaya başladığı, rönesansını doruk noktasına taşıdığı Son Akşam Yemeği ni çizerken kendi dehasını da tablonun içine gizliden gizliye serpiştirmişti. Belki de çizerken açık açık ben buyum demişti, bu benim sanat anlayışım… Fakat belki de hesaba katmadığı onu anlamaya çalışanların kısıtlı düşünce yapılarıydı. Çizdikten sonra adına Son Akşam Yemeği vermişti Leonardo. Peki, sahiden son akşam yemeği miydi? Zamana ve tabloya hapsettiği karakterler son akşam yemeklerini yiyor olabilirlerdi fakat yüzyıllar sonra hâlâ onun tabloları hakkında ufacık çözümler yapmaya çalışanlar için hiç de son akşam yemeği değildi. Belki de başardı Leonardo. Artık son diye oturduğumuz masalardan yine elimiz boş kalkıyorduk onu anlamaya çalışırken. Bu, tam da onun istediği şey olabilirdi. Tarih sahnesinin tozunu yutan sadece komutanlar, bilim adamları ya da düşünürler değildir elbet. Tarihi yazan ve insanlığa yön veren sanatçılar da vardır. Rönesans’ın şövalyeleri Leonardo,Botticelli veya Rafaello gibi… Düşünceleri onların zırhlarıdır meydanları korkutmak için.Sanatsal kabiliyetleri ise silah. Kaynakça: Son Akşam Yemeği,Leonardo Da Vinci Venüs’ün Doğuşu,Sandro Botticelli Atina Okulu,Raffaello Sanzio Berrak Müftüoğlu Bakış Açısı Her konuya herkes farklı noktalardan bakar, mesela birimiz bir olayın öznelerine takılı kalırken diğeri yüklemlerle daha çok ilgilenir, bir başkasınınsa umurunda bile olmaz belki o olay. Biz kendi olduğumuz yerden bakarken göremeyiz diğerlerinin gördüklerini ya da bazen görmek istemeyiz kendimizi haksız duruma düşürmemek için. Kendi haklılığımızı düşünmeyi bırakıp başkalarının dünyayı gözlerinden görmeye çalışınca fark ederiz ki bu düşündüğümüzden daha zor bir işmiş. Kendi düşüncelerimizden sıyrılmak da başkalarının seslerine kapımızı açmak da bizim yanlış olduğumuz anlamına geliyor gibi hissederiz, kendi doğruluğumuzu kanıtlamak için kapatırız o kapıları. Aklımızda bizim görüşlerimiz dışındaki en ufak düşünceye yer olmaz. Sizi bilmem ama ben sürekli kendi sözümün yanlışlığını araştırmaya çalışırım, diğerlerinin ne gördüğünü, farkında olmadığım ne olduğunu bulmaya çalışırım. Her zaman kolay bir iş olmuyor tabii ki bu, kendi yanlışını kabullenmek kolay bir iş değil yaratılışımız gereği, yine de bu durumun sadece bizim için değil başkalar içinde geçerliliği olduğunu hatırlamak gerekiyor, kimse elinde onu haklı gösterecek bir kanıt olmadan bir şeyi savunmaya başlamıyor sonuçta. Kitap okumak da bu başkalarının düşüncelerini kabullenmeyi kolaylaştırıyor bence, farklı anlatım şekillerinden farklı karakterlerin hikâyelerini öğreniyoruz kitaplarda. Başka birinin düşüncelerinin içine dalıyoruz, kendi düşüncelerimizin pek bir önemi kalmıyor o evrende. Kitaptaki karakterlerle bütünleşip onlar gibi düşünmeye çalışıyoruz ve biz ne düşünürsek düşünelim kitabın sonu, bizden bağımsız olarak, yazarın düşüncelerine göre şekilleniyor. Suzan Bilgen Özgün’ün Yıldızlara Bakıyor Bazılarımız kitabı ise farklı bakış açılarının önemini gösteriyor bize bence. Kitapta karakterin de yazarın da ağzından yazılmış öyküler var, hatta bazı öykülerde aynalar, duvarlar, ölüler oluyor anlatıcımız ve onların bakış açısını öğrenmiş oluyoruz. Öykü kitapları çok sarmıyor beni, ben olaya alıştığım anda bitiyor hikâye, bir şeyler eksik kalmış gibi hissediyorum. Yine de bu kitapla olayları farklı gözlerden görmek güzel bir histi. İlk öykü sanırım en çok dikkatimi çekenlerdendi. Dikkatimi çeken şey öyküdeki kadın veya onun hayatı değildi, anlatıcıydı. Ben ilk başta duvarlar anlatıyor sandım ama son kısımdan anladığım kadarıyla duvar değil ayna anlatıyordu hikâyeyi. Duvarların dili olsa da konuşsalar derler ya o söz aklıma geldi ilk önce, sonra kendi odamı düşündüm. Ne yaparsam yapayım sorunlar geçinceye kadar beklediğim sığınağımı, hoşuma gitmeyen olaylardan saklanmak için altına saklandığım yorganımı düşündüm, acaba onlar neler anlatırdı benim hakkımda diye. Eminim ki beni benim anlatacağımdan daha iyi anlatabilir o duvarlar; korkularımı, mutluluklarımı, en saçma anlarımı o duvarlar biliyor sonuçta. Aklımda yer edinen diğer bir öyküyse bakım evinde kalan çocuğun gözünden olandı. Okuldaki toplumsal duyarlılık projelerinde aktif gönüllüyüm ben, orada hangi projede olursa olsun koordinatörler sürekli çocuklara söz vermememiz gerektiği, onların bizi bekleyeceğini, sözlerimizi gerçekleştiremezsek üzüleceklerini hatırlatıyorlar. İlk başta bunun sürekli söylenmesi gereksiz bir durum gelmişti bana, biraz zaman geçince fark ettim ki az bile söyleniyormuş, farkında olmadan ne kadar çok söz verebiliyormuşuz. Zaten o çocuklar öyle bir durumdaki ağzımdan çıkacak en ufak sözü kendi dünyalarında çok farklı anlamlara getirebiliyorlar; onlar o kadar kırılganken onlara tutmayacağımız sözler vermek acımasızca oluyor, dediklerimiz gerçekleşmesini bekliyor o çocuklar. Öyküdeki çocuk da o çocuklardan biriydi belki de hepsiydi. Annesinin gelip onu almasını bekliyor, neden olduğu küçük kazaların bile annesinin onu almayacağı anlamına geldiğini düşünüyordu. Bizim çocuklar da öyle ya, her gittiğimde ailelerinden bahsediyorlar, ben çıkarken benden de “haftaya yine geleceğim” sözünü duymayı bekliyorlar. Öyle bir söz söyleyip gidemezsem de en çok kendilerini suçluyor onlar. Her şey baktığımız yerle alakalı işte. Bir duvarın, bir çocuğun, bir ölünün bile olayları açıklamaları farklı oluyor. Bizse kendi düşüncelerimizin çizdiği sınırın dışından dünyaya bakmayı unutuyoruz. Oysa görüşlerimizin daha iyi anlaşılabilmesi için bizim de bu farklı bakış açılarına dikkat etmemiz gerekiyor, birim söylediğimiz bir kelime başka biri tarafından tamamen farklı anlaşılabiliyor sonuçta. En yakınımızla bile tartışmalar birbirimizi anlayamamamızdan doğuyor zaten. Oysa her şeyin bizim davranışlarımıza kendilerine göre anlamlar yüklediğini kendimize hatırlatsak belki de bu kadar kavga olmaz etrafımızda. Kaynakça Özgün, Suzan Bilgen, Yıldızlara Bakıyor Bazılarımız, Dedalus, İstanbul:2015 TANER ÜZER DARALAN MESAFELER VE KAYBOLAN DUYGULARIMIZ Eğer geçmişte yaşasaydınız, dünyanın bu kadar gelişeceğine ve değişeceğine inanır mıydınız? Bu soruyu bana sorsalardı, cevabım “hayır” olurdu. Çünkü dünya geçmişteki bir insanın akıl seviyelerini zorlayacak kadar değişti. Bu değişen dünyayla birlikte insanlar ve onların duyguları da değişti. Artık birbirimizi eskisi gibi sevmiyor ve saymıyoruz. Şimdi geçmişe göre çok daha iyi yaşam koşullarına sahip olmamıza rağmen ne kadar mutluyuz? Dünyamız çok hızlı bir şekilde gelişiyor ve değişiyor, peki iyileşiyor mu? Yani biz insanlık olarak geçmişteki duygularımızın ne kadarına sahibiz? Ne kadar özlüyoruz sevdiğimiz insanları, ne kadar onları sevdiğimizi söylüyoruz? Geçenlerde okuduğum Sevinç Çokum’un denemelerinden oluşan Vaktini Bekleyen Tohum adlı kitap sayesinde bu konular hakkında düşüncelerimi derinleştirdiğimi söyleyebilirim. Şu an ki dünyamıza baktığımız zaman insanların yaşam koşullarının geçmişe kıyasla bayağı iyi durumda olduğunu düşünüyorum. Çünkü babamdan ve dedemden dinlediklerim ve kendi araştırdıklarıma göre önceden iletişim, ulaşım ve beslenme gibi daha birçok ihtiyacı karşılamak çok zormuş. Bir yerden bir yere gitmek saatler alıyormuş. İşsizlik ve açlık yüksek oranlardaymış. Bu yüzden de çoğu insan evini ve ailesini geride bırakarak başka diyarlara iş bulmaya gitmek zorunda kalırlarmış. Şimdiki hâlimize baktığımda ise bu olaylardan eser yok. Herkesin iyi veya kötü kalacak, yaşayacak bir evi ve ailesini doyuracak kadar bir işi var. Yahut sevdiği uzaktaysa, eskiye nazaran çok kolay şekilde onunla iletişim kurabiliyor veya kısa bir yolculukla yüz yüze bile görüşebiliyor. Yani artık hep birlikteyiz. Artık birbirimizi özlemiyor, birbirimiz için hasret duymuyoruz. Bu yönden baktığımız zaman dünyamızın bu şekilde gelişmesi iyi görünüyor. Bu denli kolaylaşan yaşamlarımız hakkında biraz daha düşündüğümde ise, her şeyin ömrünün ne kadar da azaldığını görüyorum. Aşklar, sevgiler ve dostluklar çok kısa soluklu yaşanmaya başladı. Bir âşık için aşkı sadece bir telefon uzağında ve istediği her saniye onunla konuşabilir. Çok uzak diyarlarda olsa bile, gelişen ulaşım şartları sayesinde saatler içinde sevgilisine kavuşabilir. Aynı şekilde bir evlat annesini görmek veya onun sesini duymak istediğinde, bu isteğini çok kolay şekilde gerçekleştirebilir. Yani insanlar arasında mesafe, uzaklık kavramları çok azaldı ve hatta neredeyse yok oldu. Ancak bu azalan mesafelerin beraberinde içtenlik ve gerçekliği de yok ettiklerini düşünüyorum. Artık Leyla’sı için çöllere düşen Mecnunlar veya Şirin’i için dağları delen Ferhatlar kalmadı. Artık sadece en uzun ilişkileri, tabii ilişki diyebilirsek, bir ay süren çiftler var. Artık karı kocaların birbirine saygısı kalmadı. En ufak bir kavga bile boşanma işlemlerini başlatmak için yeterli sebep olmaya başladı. Kitapta da söylediği gibi “Aşkın örtüsü kalktı. Mesafeler daraldı. Geçmişteki o büyük ulaşılmazlıkla yaşayan aşklara pek rastlanmıyor”(221). Eskiden özlem ve hasret yüklü şarkıcılarımız vardı. Neşet Ertaş, Müslüm Gürses veya Orhan Gencebay gibi şarkıcılar bir beste yaptıkları zaman yıllarca dinlenirdi. Şimdilerde ise en beğenilen şarkılar bile en fazla bir hafta sonra insanların hafızasından silinip gidiyor. Çünkü sevgi olmayınca ortaya dinlenmeye değer bir eser de çıkmıyor. Sevinç Hanım’ın da bahsettiği gibi geçmişteki siyah beyaz filmler görüntü kalitesi açısından şimdikilerle kıyaslanamazken, içerik açısından çoğu bir başyapıt sayılır. Yani şarkılardaki içtenlik, filmlerde de kayboldu. Dünyamızın devamlı ilerleyen teknoloji sayesinde insanların yaşamına yaptığı büyük katkıyı görüyoruz. Şimdi geçmişe göre daha rahat yaşıyoruz. Ancak bu rahatlığın bize mutluluk getirdiğine inanmıyorum. Aksine daralan mesafeler bizi birbirimizden daha da uzaklaştırdı. Herkesin bildiği “Bir şeyin değerini onu kaybedince anlarsın” denen bir laf vardır. Biz birinin değerini anlamak için onu kaybetmeyi bekliyoruz. Sevdiklerimiz hayattayken değil de, onların mezarları başındayken onlara olan sevgimizi söyleyebiliyoruz. Aynı toplumdaki yabancılar gibiyiz. Hiçbir duygumuz gerçek ve kalıcı değil. Böyle bir zamanda yaşamaktansa, geçmişin o duygulu ve insanların birbirine değer verdiği zamanda yaşamak isterdim. KAYNAKÇA Çokum, Sevinç. Vaktini Bekleyen Tohum. İstanbul: Kapı Yayınları, 2017. KISACA MESLEK SEÇİMİM Geçenlerde bir kitap okudum Yapım Aşamasında adlı. Biyografi, otobiyografi, günlük ve anı tarzındaki yazıları çok sevdiğim için almıştım. Kitabın konusu genç bir YouTuber’ın hayatı ve YouTube’daki başarısını elde etmek için yaptıklarıydı. Bence çok da güzel bir kitap değildi. Yirmi iki yaşında bir gencin yazdığı belli oluyordu. Ancak yaptığı seçimler ve hayat görüşü beni düşünmeye teşvik etti. Sosyal medyayla olan ilişkilerimizden ve hayatımızı nasıl geçirmemiz gerektiğinden bahsediyordu. Hayatı sabah yediden akşam beşe kadar istemediği işi yaparak geçen insanların mahkûm gibi olduklarını düşünüyordu. Bu yüzden üniversiteyi bırakıp YouTube kanalına odaklanmış. Şimdi milyonlarca takipçisi var. Üniversiteyi bırakmasını savunmuyorum ama bakış açısını sevdim en azından. Kitaba çocukluğundan başlamasının sebebini ise yönelimlerimizin aslında çocukluğumuzdan belli olduğunu anlatmaya çalışmasına yordum. Ama tabii kendisi de daha yaşı küçük olduğundan anlatacak başka bir şeyi de olmayabilir. Yine de yazdıkları elime kalemi alıp kâğıtla dertleşmemi sağladı. Kendi hikâyemi anlatmak istedim. Belki de daha on sekiz yaşında olduğumdan ben de çocukluğumdan başlamalıyım. Küçükken bana yapıştırıcı dahi dayanmazdı. Her zaman elimde bir faaliyet olurdu. Renkli renkli kâğıtlar, çeşit çeşit kalemler en yakın arkadaşlarımdı. Kitap ayraçlarımı kendim yapardım. Aldığım materyaller de sıradan olmazdı. Sınıfta beyaz renk kalemi olan tek kişiydim. En büyük pastel boya kutusuna sahip olan da. Geniş bir çıkartma koleksiyonum vardı ve arkadaşlarıma satıyordum bile. Minicik ama çok şirin silgilerim vardı. Tabii herhangi bir yazıyı sildikleri söylenemez ama biriktiriyordum işte. İlginç kalemtıraşlar, değişik defterler… Neler neler satın alıp neler neler ürettim ben. Kısacası ayaklı kırtasiye olup malzemelerimi de en iyi kullanandım. İlkokulda sosyal etkinlik adında bir dersimiz vardı ve herkes voleybol, futbol veya satranç, matematik gibi etkinlikleri seçerken sınıfta tek bile olsam fotoğrafçılık ve resim gibi etkinlikleri seçtim. O kadar eğleniyordum ki. Cam ve ahşap boyamaları vb. uygulamalar yaptım. Dağ ve kayalıklara gidip doğa fotoğrafları çektim. Van Gogh’un Gece Kahvesi tablomu o yıllarda yaptım. Konya’nın tarihi bir mahallesi olan Sille’ye gidip mum yapan bir atölyede bir sürü fotoğraf çektim. “Nasıl böyle dersleri seçmezler?” diye arkadaşlarıma içten içe hep şaşırdım. Ortaokul ve lisede ise herkes fizik ve kimya gibi derslerden soru çözüp ara sıra öğretmenlere bilemediklerini sorarken ben coğrafya, tarih ve türkçe derslerinden soru çözüp her öğle arası öğretmenlerin peşinden koştururdum. Sözelci değildim ancak yapabildiğim dersi çalışmazdım. Benim için matematik, geometri ve fen dersleri cepteydi. Geometrideki bulmaca gibi sorular en sevdiğimdi. Ama yine de sözel çalışmak daha eğlenceliydi. Sayısalcıydım ama sanat beni hep kendine çekti. Sanatçı olmak benim en büyük hayalimdi. Para kazanıp kazanmamak önemli değildi. Yaratıcılığımı konuşturmam lazımdı. İşte bu yüzden mimarlığı seçtim. El becerimi gösterebileceğim en sayısal meslek oydu. Herkes tıp ve mühendislik seçmemi isterken bazen ikna olmuş görünsem de pes etmedim. Mimariyi çok seven bir ailede büyüdüm ben. Binaların hem yapımını hem de alımını yaparlardı ve sonra satarlardı. Hatta yaptıkları binalara ailenin çocuklarının isimlerini verirlerdi. Yiğit Apartmanı, Ecenaz ve Burcu Apartmanları ve benimki Buse Han. Şu an da yaptıkları Ailebağı Apartmanı’nda ailecek kalıyoruz. Bu yüzden ben yapılarla hep iç içe oldum, mesela adımı alan binanın betonunu ben sulamıştım. Kısacası bu tip bir meslek benim için kaçınılmazdı. Ama bana “Mimarlık yaz,” diye ısrar etmediler. Ben mutlu olacağım mesleği kendim seçtim. Küçüklüğümden ne olacağım belliydi zaten. Şimdi ilk yılımı bitirdim ve ne kadar doğru tercih yaptığımı biliyorum. Evet, günlerce uyumadım ama sevdiğim şeyi yaparken uyumadım. İlerde de sabah yedi gece beş –mimarlık zorlukları- çalışırken de sevdiğim işi yaparken uyumamış olacağım. Mahkûm gibi olmayacağım. Acaba hakkımda kitap falan mı yazsam? Ya da “mimarlık okumak” ile ilgili bir YouTube kanalı açıp video günlük (vlog) mu çeksem? Bilemedim şimdi. Buse AKÇAY KAYNAKÇA Franta, Connor. Yapım Aşamasında. İstanbul: Pegasus Yayınları. 2017. 1. Basım. Muhammed Fatih ÖZCAN CEPTE TAŞAN YALNIZLIK Hangimiz düşmedik kara sevdaya? Hangimiz sevmedik çılgınlar gibi? Peki, hangimiz sevdiğine kavuşabildi? Kimler âşık olduğu kişiyi senelerce bekledi? Kimler sevdiği kişiyi beklerken yalnızlık duygusuna kapıldı? Hepimiz yaşamadık mı bu duyguları? Hepimiz topluluk içinde yalnız hissetmedik mi kendimizi, sevdiğimiz yanımızda olmadığında? Peki, son olarak, hangimiz vazgeçebildik sevdiğimizden? Kaçımız umudunu kaybetti, kaçımız vazgeçti? Şöyle söylüyor Abuzer Gülpınar Karşı isimli şiirinde: “Rüzgâra binip gelecek bir gün/Yeter yaprağın dilendiği/ Yönü doğru tahminler göğü/ Yeter yağdırdınız zulüm.” Bu dizeleriyle duygularıma ayna oluyor adeta. Gidenlerin geri döneceğine dair olan umudumu kaybetmemem gerektiğinden bahsediyor, içimdeki kaybolmaya yüz tutan “aşk” duygusunu yeniden alevlendiriyor. Şiiri iskeleden denize el sallayarak okuyan birisiymişçesine içten içe inandırıyorum kendimi, “o gemi bir gün gelecek” diye. Bir umut doğuyor içime, sevdiğime kavuşacağım arzusu… Peki ya yaşadığım yalnızlık? Beklerken çektiğim acılar? Hepsini tek tek çöpe atmak istiyorum, mutlu olmak istiyorum. Yapabiliyor musun diye sorarsanız, asla yapamıyorum. Bir cebimde umut biriktirirken diğer cebimde yalnızlık duygusunu taşıyorum. Ne hissettiğimi çok iyi açıklıyor Abuzer Gülpınar: “Dertsiz başıma aşk çektim/ Artık öldüm sayılabilir” Cebimde taşıdığım yalnızlığımla, gülerken ve eğlenirken dahi ölüyorum; sesimi duyuramıyorum, çaresiz kalıyorum, gittikçe daha da dibe batıyorum. Zaman zaman kendimle baş başa kalıyorum, hissettiklerimi gözümün önüne getiriyorum; o kadar çok seviyorum ki, Abuzer Gülpınar’ın dediği gibi “Kelimelere giydirdiğim yüzlerin/ Gölgeleriyle dost oldum” diyorum. Çaresizlik o kadar zorluyor ki bazen beni, “Başım kirazlı bekliyorum”; gelmeyeceğini bile bile bekliyorum. Yalnızlık o kadar kötü bir şey ki, gerçekten yaşamayan bilemez. Eğer bir de önceden yanınızda olan biri sonradan sizi yalnız bırakmışsa, işte o zaman öyle bir boşluk hissedersiniz ki kalbinizin derinliklerinde, o boşluğu hiçbir türlü kapatamazsınız. Bu kişi illa sevgiliniz olmak zorunda değil, bir arkadaşınız da olabilir. Öyle derin bir etki yaratmıştır ki o kişi hayatınızda, o gittikten sonra kendinizi her daim yalnız hissedersiniz; yerini doldurmak için gelenleri kabul etmek isteseniz dahi o kişinin yerinin asla dolmayacağını düşünürsünüz. Üzerinden çok uzun zaman geçse dahi gözünüzü kapattığınızda o kişinin siluetinin gözünüzün önüne gelmesinin önüne geçemezsiniz. Bu yalnızlık arsızdır biraz da bana göre. Ne zaman kendisini belli edeceğini bilemezsiniz. Kimi zaman bir işle uğraşırken sizi ziyaret eder, kimi zaman eş dostla sohbet ederken. Birden bire bir donma hissi gelir bünyenize. Çevrenizdekilerin anlamsız bakışları içerisinde, ne olduğunu dahi anlatamadan bakarsınız öyle etrafa. Arkadaşlarınızın “Ne oldu sana?” soruları boğazınızda düğümlenen cümlelerin ağzınızdan çıkmasına yardımcı olamaz; mideniz bulanmaya başlar ve bir an önce o ortamdan uzaklaşmak istersiniz. Kimseye içinizdeki “aşk” duygusunu, sevdiğinizin yanınızda Muhammed Fatih ÖZCAN olmamasını ve bu durumun yarattığı “yalnızlık” duygusunu