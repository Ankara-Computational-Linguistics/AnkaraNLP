kadar, yukarıda sorduğum “Evrendeki en güçlü silah nedir?” sorusunun cevabını da “dil” olarak vermiş oldum. Yaşamımızda bu derecede önemli bir konumda bulunmasına rağmen, değeri sıradan insanlarca anlaşılmayan, ancak belirli sorgulamalar neticesinde fark edilebilen ve geliştirilmesi de bu sayede mümkün olan dil, insanoğlunun elindeki en önemli kozdur. Her ne kadar zaman ve evren hakkındaki bazı sırlar gizliliğini koruyor olsa da -insanın azmi ve çabasıyla beraber- bu uçsuz bucaksız karanlık, dil sayesinde aydınlatılacak ve yaşantılarımıza kazandırılacaktır.Musab Tayyib GelişgenYılmaz Korkmaz ÖLÜMSÜZ BİR YAŞAM MI? ANLAMLI BİR HAYAT MI? Biz insanlar hep daha uzun yaşamak isteriz. Hep sonsuz bir yaşamı hayal ederiz. Peki gerçekten istediğimiz şey bu mudur? İnsan daha çok yaşayınca ne elde eder, ne kaybeder? İşte bu sorulara çok güzel yanıtlar bulabileceğiniz bir filmdi Dünyalı. 14 bin yıldır yaşadığını iddia eden bir adam, John Oldman, bizlere ölümsüzlüğün nasıl bir duygu olduğunu bütün çıplaklığıyla anlattı. Sonsuz yaşamanın, ölümsüzlüğün sandığımız gibi iyi bir şey olmadığını, aksine insanı çok kötü bunalımlara sokabileceğini fark ettim. Bir an kendimi John’un yerine koyduğumda çok korktum. Etrafındaki insanlar teker teker giderken yalnız kalmak… Bu tarifsiz bir duygu olurdu, yalnızlıktan çok daha beter bir duygu olurdu. Ancak bir yandan da John’a özendim. İnsanlığın gelişimini birinci elden görmek çok güzel olurdu. Geçmişte mağaralarda yaşayıp toplayıcılık yaparken, günümüzde atomu parçalayan insanlığın bu gelişimini gözlemlemek çok ilginç olurdu. Sahi ne oldu da amacımız yalnızca hayatta kalabilmek iken uzayda istasyon kurmaya varıncaya kadar ilerledik? Akıllı telefonlar, bilgisayarlar, otomobiller ve daha binlerce şey; insanlık dünyayı ve içinde bulunduğumuz toplumu hiç olmadığı kadar modern bir noktaya getirdi. Filmi izlerken insanlığın yaşadığı bu “evrimi” daha net bir şekilde gördüm. Filmin ana kahramanı John Oldman’ın insanlığın gelişimini, bizzat kendi yaşadığı gelişimi anlatması çok etkileyiciydi. Artık içinde bulunduğumuz çağın bize neler getirdiğini ve bizim geleceğe neler bırakacağımızı görebiliyorum. Gelişim bir nehir gibi hiç durmadan akmaya devam ediyor ve gelecek nesiller bizden çok daha modern bir dünyada yaşayacaklar. Peki biz içinde bulunduğumuz çağda neler yapıyoruz? Daha zengin olabilmek için, daha fazla maaş alabilmek için, daha iyi kıyafetler giyebilmek için, daha lüks otomobillere binebilmek için çalışıyoruz. Peki bu isteklerimiz gerçekten değerli mi? Yüzyıllar sonra torunlarımızın torunları bizlere baktıklarında ne görecekler? Yaptığımız işlerin insanlığa, onun ilerlemesine bir katkısı var mı? Bencilce kendimize çalışmak bize ne getirir? Biz insanlar her şeyin en iyisini, en fazlasını isteriz. Belki bunu bir içgüdü olarak, farkında olmadan yaparız ama yaparız. Peki istediğimiz şeyler bizi gerçekten mutlu eder mi? Daha zengin olursak, dünyanın en zengin adamı veya kadını olursak daha mutlu olacağımızdan eminizdir. Daha uzun yaşarsak, mesela 14 bin yaşına kadar yaşarsak memnun olacağımıza inanırız. Bu isteklerin bir sınırı yoktur, daha fazla elde ettikçe daha fazlasını isteriz. İşte biz insanların en zayıf tarafı budur. Sonsuz bir hırs ile her şeyi elde etmek ister ancak bunu başaramadığımız için mutsuz oluruz. Çoğu zaman ne istediğimizi dahi bilmeyiz, bu da bizim elimizdekilerin kıymetini bilemememize sebep olur. Hâlbuki bizi asıl mutlu eden şu an elimizde olanlardır, elde etmek istediklerimiz değil. İçinde bulunduğumuz zamanın kıymetini bilerek, ne geleceği ne de geçmişi, içinde bulunduğumuz anı değerlendirerek gelecek nesillere çok daha güzel bir dünya bırakabiliriz. Ürettiğimiz eserler sayesinde de gerçek ölümsüzlüğe ulaşabilir, adımızı sonsuza dek yaşatabiliriz. Gereksiz hırslarla başka insanlardan sıyrılarak değil, insanlığı geliştirerek, insanlığa hizmet etmeye çalışarak hayatımızı geçirebiliriz. Yaşamımıza gerçekten bir anlam katıp, bu dünyaya gelişimizin tesadüfi olmadığını ispatlayabiliriz. Ölümden sonraki hayata inanabiliriz ancak bu bizim bu dünyada yapacaklarımızı sınırlamamalı. Her zaman ölümü ve sonrasını düşünerek yaşayamayız; içinde bulunduğumuz dünyaya gereken önemi vermeli, gereken saygıyı göstermeliyiz ki dünyada geçirdiğimiz zamanın bir anlamı olsun. Yazımı yavaş yavaş noktalarken şunu da söylemeden geçmek istemiyorum. Ben insanların bu dünyaya boşuna veya tesadüfi olarak geldiğine inanmıyorum. Buraya gelişimizin bir sebebi var ve bu sebebi bulmak için dünyaya geldik. Kaynakça Emerson Bixby (Yapımcı), Bixby, J. (Senarist) ve Schenkman, R. (Yönetmen). (2007). Dünyalı [Film]. Amerika Birleşik Devletleri: Anchor Bay Entertainment. İnsanın En İyi Dostu: Kendisi Hayatımda asla yalnız kalmaktan korkmadım. Çevremdeki insanların yalnız kalkmaktan korktuğunu, iki adımı bile yanında kimse olmadan atamayacak kişileri gördükçe hayrete düşüyorum. Yalnız kalmamak için sevmediği insanlarla birlikte olan sadece kendi içini tatmin etmek ve ‘’ben yalnız değilim’’ diyerek kendini kandıran insanları şahsen sevmiyorum çünkü kendilerinin en iyi dostu ve yoldaşı olabilecek bir kişiyi unutuyorlar; kendilerini… Yeni bir köpek aldığınızda yıllar boyunca yanınızda olacak, üzüntüyü, sevinci paylaşabileceğiniz bir dost kazanmış oluyoruz. Herhangi bir kötü anlam düşünmeksizin yeni arkadaşlar edinmemizi bu evcil hayvan edinme merasimine benzetebiliriz. Gerçi bu sefer seçim iki taraflı gerçekleşir; hem siz arkadaşınızı seçersiniz hem de o sizi seçer. Bir evcil hayvanın sizi beğenmeme lüksü yoktur. Özelikle köpekler sahiplerine derin bir bağ ile bağlanır. Ona bağırıp çağırsanız bile o sizi affetmekten asla vazgeçmez. Ama insanlar kin tutan varlıklardır. Arkadaşlarımla ettiğim kavgaların, anlaşmazlıkların köpeğimle olanlardan daha ciddi ve uzun süreli olduğunu söylemem gerek. Bu aynı Efendi ile Köpeği adlı yapıttaki köpek Bauschan ve efendisi arasındaki kavgaya benzer. Efendisi kendisine ne kadar kızarsa kızsın, Bauschan asla ona sırtını çevirmez, ertesi gün onla ava çıkmaya, oynamaya hazırdır. Ben şimdiye kadar beslediğim evcil hayvanlarla tıpa tıp aynı olayları yaşamışken hiçbir arkadaşımın bu tutumu sergilediğini hatırlamıyorum. Ancak şu da var ki ne ben söz ettiğim davranışı sergiliyorum ne de kendimin ya da bir başka insanın bunu yapmasını bekliyorum. İnsan gibi karışık ve anlaşılması güç bir varlığı böyle indirgemek ve sınırlamakta saçma olurdu zaten. Bu sebeple insanların bana sadakat ve sevgiyle bağlanmasını bekleyebilirim ama asla bir köpek ve sahibi arasındaki bağlılığı insanlarda arayamam. İnsan doğasının bencil bir yaklaşıma sahip olduğunu düşünüyorum. Zaten bilim bunu destekler durumda, hem evrim hem de canlılar arasındaki biyolojik temeller ve yasalar bütünü savımı doğrulamakta. Her birey kendi başına, kendi zaferini aradığı bir savaş içerisindedir. Öncelik hep kendisidir. Peki, şimdi bana sorabilirsiniz, madem herkes kendi merkezli yaşıyor, niye yalnızlıktan kaçıyorlar? Niye kendi zaferlerine bir veya birkaç kişi eklemek istiyorlar? Hemen cevap vereyim, aslında istemiyorlar. Onlar sadece günümüz toplumunun kendi üzerlerine yapıştıracağı ''yalnız'', ''sürüden kopmuş'' damgasını yemek istemiyorlar. Bu onlar için zafere ulaşırken önlerine çıkan bir engel olur. Benim tercihimi ise şu cümleler ile özetlenebilir; '' (…) canlı olan her şeyin dikkatimizi dağıttığı, yalnız kalmak söz konusu olduğunda bir köpeğin varlığının bile bizi rahatsız etmesine neden olacak kadar duyarlı olduğumuz zamanlar vardır (…)''(Mann, sf. 27). Burada bir parantez açmak gerekecek sanırsam; söz ettiğim yalnızlığı tıpkı keşişlerin nefsini hüküm altına almak için gittikleri korkunç inzivalara benzetmeyin lütfen. Benim söz ettiğim yalnızlık daha çok ‘’kafa dinleme’’ ya da bir işle meşgul olmak olarak tanımlanabilir. Bu aktiviteleri her zaman kendi başıma yapmayı tercih ederim. Önemli bir sınava çalışmak, bir proje ya da yazı yazmak (tıpkı şu an evde tek başıma bu yazıyı yazmam gibi) veya kendi düşüncelerimle yalnız kalmak gibi uğraşlar benim için yalnızlığı şart koşar. Hem evcil hayvanımı hem de arkadaşlarımı ve ailemi kendimden uzaklaştırırım. Ancak yanımda tek gerçek dostum, en iyi sırdaşım, beni her yönüyle anlayan tek ve mutlak kişi kalır; kendim. Bu sözlerim megaloman olduğumu düşündürmesin size. Yardımseverlik ve dostluğun anlamını çok iyi bilirim. Yakın olduğum insanların ellerinden geldiği kadar bana yardım edeceklerinden eminim ancak şu var ki bana tam anlamıyla sadece kendim yardım edebilir. Kendimi sadece ben en iyi anlamıyla anlayabilirim. Tıpkı bazı filozofların savunduğu, dilin mutlak doğruya ulaşmada birinci engel olduğu gibi. Bu düşünceye yüzde yüz katılıyorum. Benim size ya da bir başkasına aktardığım asla tam anlamıyla anlaşılamaz. Benim anlattığımın mutlak doğrulukta anlaşılması (aynı şey başkasının mutlak doğruluğu içinde geçerlidir) sadece yine kendim tarafından başarılabilecek bir şeydir. İşte bu gerçeğe inandığım için insanların yalnız kalma korkusuna inanamıyorum. İnsanların yalnızlığa olan bakışını asla anlayamayacağım sanırım. Kendi benlik ve doğrularının çarpıtılarak etrafa yayılmasına seyirci kalmak isteyenler olabilir ancak ben onlardan olmayacağım. Toplumu reddedip hastalıklı bir şekilde yalnızlığa kapılıp kendimi keşişler gibi dağlara atmayacağım korkmayın. Sadece kendi yalnızlığıma sıkı sıkıya tutup en iyi dostum olan kendimi dinlemeye ve anlamaya daha fazla vakit ayıracağım. Cem Buğra Kaboğlu Kaynakça: Mann, Thomas. Efendi ile Köpeği. Can Yayınları, İstanbul. Ahmet Furkan Ahi İki Artı İki Eşittir Beş Hep daha güzel, daha parlak bir gelecek hayal ederim. Yıllar geçtikçe kendimin, ülkemin daha iyiye ve en iyiye sahip olacağı günleri… Bireyi olduğum toplumun kendisi için her zaman en güzeli seçtiği bir sistemin parçası olduğumu düşünürüm. Bazı zamanlarda ise içime bir karamsarlık çöker, hayallerim kâbuslara dönüşüverir. Sevmek nedir bilmeyen, etrafındaki olaylarla en ufak etkileşime girmekten aciz, bırakın düşünmeyi, yaşamayı zul sayan bir toplumun ferdi haline gelmem, rüyalarıma dehşet saçarak kâbuslarım haline gelir. George Orwell’in 1984 isimli eseri, belki de benim gibi düşünen birçok kişiyi derinden etkilemiş hatta yer yer içimize korku salmıştır bence. Hayatımıza güzel bir şekilde devam ederken, oluşan oldukça korkutucu dünya düzeni distopyasının, zannediyorum, hiç kimse kendi başına gelmesini istemez. Bir insan olarak beni diğer canlılardan ayıran en önemli özelliğim bilinç sahibi olmam ve düşünüp karar verebilme yetisine sahip olmamdır. Kararlarım ve tercihlerim dolayısıyla kendime çizmiş olduğum yol nasıl bir hayat yaşayacağımı belirler. Düşünüp, sorgulamadığım bir dünyada yaşamımın hiç bir önemi yoktur bence; çünkü insanlığını yitirmiş kayıp bir birey olarak zaman ve mekânda yer işgal etmekten ileri gidemem. En düşük yaşam formlarından bir farkım kalmaz, aynı muameleyi görebilirim. Kimseye bir yarar veya zararım olmadığından topluma herhangi bir katkım olmaz. Bana göre, tıpkı 1984’teki gibi tüm totaliter ve baskıcı rejimlerin yapmaya çalıştıkları, hedef toplum sistemi bu. Düşünmeyen, yeni bir düşünce ortaya çıkarmayan, ufka bakıp güneşe ulaşmayı hedeflemeyen, sorgulamayı içinden dahi geçirmekten korkan, atıl bir toplum yapısı… Bu yapıya ulaşmak için öncelikle benim üretkenliğimi elimden alır ve beni hazırcılığa hazırlarlar: “Yahu! O kadar çaba sarf edip bu arabayı üretmene ne gerek var? Al sana, yepyeni hazır bir araba!” Beni kendilerine yavaş yavaş daha bağımlı hale getirirler. Günden güne düşünmemden dahi rahatsız olmaya başlarlar çünkü onlar için bir üst-aklın düşünmesi ve oluşturacakları toplumun bunu sorgulamaksızın kabul etmesi, mümkünse benimsemesi, çok daha uygundur. Benim gibilerin düşünmesi onlar için engel teşkil eder ve bizler toplumdan ‘arındırılınca’ toplum, âdeta yoğrulmaya, onlara göre mükemmelleşmeye, hazırdır. Bunun sebebi artık gerçeklerin yerinin kendi doğrularıyla doldurulabilecek olmasıdır. Toplumun aklı ve hafızası bir kere yerinden çıkarıldı mı geçmiş ve gelecek, istenilen şekilde yönlendirilebilir. Otoritenin doğruları, toplumu oluşturan yeni bizlerin zihinlerine, karşı koyan olmaksızın yerleştirilebilir. Zihinler karanlığa gömüldükten sonra sıra beni ben yapan en önemli özelliğe gelir. Düşünmeyen insanları, yürüyen ölülerden ayıran en önemli fark onların sahip olduğu duygular, birbirleri ile olan ilişkileri, iletişimleridir. Özgürlükleri kısıtlayan, baskıcı bir yönetimin toplumun beynine darbe vurduktan sonra yapacağı nihai icraat, onların kalplerine saplayacağı hançerdir. Bu hançeri vurarak, bize insan olduğumuzu hissettiren benim açımdan en önemli, en güzel duyguları bizlerin elinden alacaktır. Âşık olmayı, sohbet etmeyi, şakalaşmayı hatta kavga etmeyi dahi kısıtlayacak ve elimizde kalan her şey olan duygularımızı elimizden çekip alacaktır. Tüm insani duyguları tekeline aldıktan sonra duymamızı isteyeceği tek aşk duygusu otoriteye karşı olan, tek nefret duygusu düşmanlara karşı olan olacaktır. Bütün bunlar sonucunda, elinden tüm varlığı alınmış olan ben, insanlığımdan çıkacak ve sistemdeki bir dişli olarak hayatıma devam edeceğim. Hayatım sona erdiğinde yerime yenisi konulacak ve eksikliğim dahi hissedilmeyecektir. Birçoğumuz kitap okuyor, film izliyor ve çeşitli fikirlerle karşı karşıya kalıyoruz. 1984’teki sorgulamanın, düşünmenin dahi suç olduğu bir dönemin içinde olmamamıza rağmen ne kadarımız sorguluyoruz? Özgürlüğümüz henüz ölümüne kısıtlanmış olmamasına rağmen belli bakış açıları içinde sıkışıp kalmayı, kendi akvaryumumuzda kalıp sonsuz okyanuslara açılmamayı çoktan kabul etmişiz. Aramızdan bizi kurtarmak için gönüllü olanlara ilk çelmeyi biz atıyoruz. Fanusumuzun dışına çıkmaktan ödümüz kopuyor. Bize ‘doğru’ diye dayatılan yanlışları o kadar benimsemişiz ki içimizdeki sorgulayıcıların dillerini koparmakla kalmıyor; üstüne kulaklarımızı hiçbir şey duymamak üzere sonsuzluğa tıkıyoruz. İki artı iki eşittir beş artık bizim elimizdeki tek varlık oluyor. Begüm Melis Algan AKILDAN MÜREKKEBE Yazı yazmayı en çok ne zaman seviyorum bilmiyorum. Mutluyken, içim içime sığmaz kağıda taşarken mi, yoksa üzgün ve yalnızken kağıtla dertleşirken mi. Sanırım ikincisini seçmem daha doğru olur çünkü mutluluğu dinleyecek insan bulurken yalnızlığı paylaşacak kimseleri her zaman bulamıyor insan. Derslerde şairleri, yazarları incelerken hepsinin hayatındaki acıları yazdığını gördük. Kırık kalpleri, aldatılmış hayalleri, yiten günleri... İnsanın acısını yazmayanlar da yaşadıkları toplumun acısını yazmışlardı: hak, emek, adalet... Bütün bunların tek ortak noktası insanın içindeki acıyı paylaşma isteği. Yanlışı, sıkıntıyı belki de kimsenin göremediğini gösterme çabası. İnsana anlatsan belki anlamaz, belki zamanı değil henüz sözlerinin belki de anlayacak olanlar senden çok uzakta. Böyle olunca insan ya söyleyeceği sözleri yutuyor ve sözcüklerden oluşmuş bir yumru oluyor boğazda ya da kağıda anlatıyor tüm derdini, davasını. Sözcükler, çoğu insandan daha rahatlatıcı olabiliyor böyle durumlarda. Canım gerçekten çok sıkkınken kimseye bir şey anlatmak istemiyorum. Teselli cümlelerini duymak ya da bana karşı acımasını görmek istemiyorum. Çok sinirliyken de kimseye bir şey anlatmak istemiyorum. Sinirden yanlış kelimeler söyleyip kimseyi üzmek istemiyorum çünkü. Ortada nerden başlayacağımı bilmediğim sorunları da birilerine açıklamak istemiyorum. Tüm bunları sadece yazmak istiyorum. Acıları, öfkeleri ve yanlışları kağıda kusmak istiyorum. Birhan Keskin’in de dediği gibi “Şuraya bir cümle koydum. Bırak, acımızı birileri duysun. Hem zaten şiir niye var? Dünyanın acılarını başkaları da duysun!” Yazdığımız sözcükler bağırdıklarımız değil midir aslında? Cümleler insanlara yanlışı, sıkıntıyı ve asıl bizi gösterdiğimiz araçlardır bence. İnsanlık tarihinin her döneminde, belli başlı insan grupları topluma yol göstermekle yükümlü olmuştur. Bu ilk çağlarda kabile reisi, daha sonra din adamları ve en son da devlet başkanları olarak düşünülebilir. Yine de tüm bu ön plandaki figürlere rağmen, bence asıl yol göstericiler sanatçılardır. Hatta daha özelleştirecek olursam yazarlardır. Toplumdaki bir sıkıntıyı hem bir ressam hem de bir yazar ele alabilir, ne var ki resmi yorumlamak yazıyı okumaktan çok daha öznel ve zamana bağlıdır. Renklerin anlamı dönemden döneme değişebilirken sözcükler zamana meydan okuyabilir. Yazarların elindeki bu büyük güç beni kendisine hayran bırakıyor. Tarihi yeniden yazabilir, insanlığı bambaşka noktalara sürükleyebilirler. Yazar tanımını yaparken belli bir standarttan bahsetmemeyi seviyorum. Bence yazı yazan herkes kendi içinde bir yazar. Yazdığı her şey de gelecek için bugünün bir belgesi. Herkes toplumun sorunları yazmak zorunda da değil. Yine de insan kendi iç dünyasını yazarken bile toplum adına çok büyük mesajlar verebiliyor. Kağıda dökülen her bir kelime, altında bir sürü kavrama işaret ediyor. Ben de insanlardan sıkıldığımda ya da anlaşılmayacağımı anladığımda yazıyorum. Okuyan olursa, dikkatle anlamak isteyen olursa, her kelimenin altındakini görecektir. Şairler eskiden beri gıptayla baktığım kimseler. Hem sözcüklere büyük anlamlar yüklüyorlar, hem de daha önce hiç hissedilmemiş bir duyguyu bile hissettirebiliyorlar. Yazan herkes yazardır, evet ama yazan herkes şair değildir bence. Şair olmak için sözcükler yetmez çünkü. Salt duyguyu anlatmak da değildir şiir. Duyguyu yaşatmaktır aslında. Bu da sadece kelimeyle olmuyor, yazan kişinin ortaya koyduğu kalple, tutkuyla oluyor. Şairler; acıları anlatır, hüznü hissettirir, aşka aşık eder ve insanları dünyaya anlatır. Her insan şair olamaz çünkü her insan dünyayı bu kadar yoğun anlayamaz. Yazı yazmayı en çok üzgünken seviyorum, eminim. İnsanlar üzgünse yazmalıyım diyorum. Gelecek insanlar bilmeliler acımızı, hüznümüzü ve sorunlarımızı çünkü. Sevinçler, gülüşler, mutluluklar hatırlansa bile sadece tebessüm bırakır gelecekte; halbuki acılardan ders alır insan ileride. Ben de yazıyorum; kaçıyorum aynı zamanda şimdiden, beni dinlemeyen insanlardan ve gelecekteki insanlara sesleniyorum, beni anladıklarını düşlüyorum. Gördüğüm dünyayı anlatıyorum yazılarımda, hissettiklerimi söylüyorum ve kim bilir, belki ben de şiirler yazarım ileride. Kaynakça 1-KESKİN, Birhan(2016). Fakir Kene, İstanbul: Metis Yayınları Ölümsüz Aşklar “Uygarlık tarihi biraz da aşkların tarihidir.” demiş Can Dündar, sözünü açıklamak için de Yüzyılın Aşkları adlı çok güzel bir kitap yazmış. Okurken içinde kayboldum, hüzünlendim hatta yeri geldi ağladım. Yaşanan onca aşkı bu satırlardan yeniden tanımak, aslında aşkları efsanevi olmasına karşın tanımadığım onca insanı tanıma fırsatı bulmak gerçekten büyüleyiciydi. Sayfalar ilerledikçe Türkiye’yi aşklarıyla sarsan güzel insanların hikâyelerine tanıklık ediyorsunuz. Kitabın içindeki âşıklar adeta birer Romeo ve Juliet. Zaten kim istemez ki böylesine güzel bir aşk yaşamayı, aşkıyla hatırlanmayı? Örneğin Nazım Hikmet ve Piraye Hanımın ölümsüz aşkı. Nazım Hikmet hakkında detaylı yazılar okumadan önce onu sanki çok ciddi biriymiş gibi hayal ederdim, yani gözümde öyle canlanmıştı mavi gözlü dev. Oysaki öyle bir aşkla bağlı ki Piraye Hanıma, onun için yeri göğü inletir hatta haksız yere kapatıldığı o hapishanenin duvarlarını bile teker teker yıkar, yine sevdiğine ulaşır. Bundan önce okuduğum Orhan Pamuk’a ait Nazım Hikmet’le 3,5 Yıl adlı kitapta Piraye Hanım’ın Nazım Hikmet’e yaptığı ziyaretlerde Nazım Hikmet’in ne kadar neşeli olduğunu anlattığını anımsıyorum. Aşk da zaten bu değil midir? Mutsuzluklar arasından mutluluğu yaratmak. Hapishane ortamı Nazım Hikmet için büyük bir mutsuzlukken Piraye Hanımın yaptığı ziyaretler onun için sanki çölde açan bir çiçek gibiydi. Bu kitapta bütün vatanımızın ortak sevgilisi olan Mustafa Kemal Atatürk’ün de Latife Hanıma olan aşkı anlatılıyor. Bu aşk zaten çok bilinen bir hikâye fakat bu kitap sayesinde daha detaylı öğrenme şansım oldu. Diğer yandan hiç bilmediğim aşklarla tanıştım; Melih Kibar ve Çiğdem Talu çifti mesela. Bu güzel çift gibi daha nice çiftler yer alıyor bu güzel aşk ansiklopedisinde. Okudukça onların yaşadığı aşkı keşke ben de yaşabilseydim diyip durduğumu hatırlıyorum. Kitabı okurken ve tutmakta zorlandığım gözyaşlarımı bırakırken aklımdan geçen tek bir soru vardı; Ben de böyle bir aşk yaşayabilecek miyim? Her genç kız mutlaka evlendiğinin hayalini kurar. Ben de kurmuştum ama hayal ettiğim tek şey yaşamak istediğim aşktı. Hani filmlerde abartılı yaşanan aşklar vardır ya, benim hayalim de o türden bir aşktı işte. Örneğin her gün eve gittiğimde beni çiçekle karşılasın veya bana kıyamasın el üstünde tutsun, hediyeler alıp dursun gibi. Tabii gerçekçi bir bakış açısıyla baktığımızda böyle aşkların mümkün olmadığı kanısına kolayca varabiliriz. Zaten mümkün olsa da zaman geçtikçe bu aşkın ateşi söner, sıradanlaşır. Aşkın alınan hediyelerden veya verilen çiçeklerden ibaret olmadığını bu kitap sayesinde anladım. Öyle güzel aşklar tanıdım ki Sevgililer Günü’nün bile saçma olduğunu anladım. Sevgiliye sadece 14 Şubat değil tüm günler özeldir, sevdiğimiz kişi yanımızdaysa zaten yaşadığımız her saniye, onunla geçirdiğimiz her dakika önemlidir. İnternetten yaptığım araştırmalardan öğrendiğim kadarıyla bu güzel kitapla aynı adı taşıyan bir de belgesel varmış. Boş zamanım olduğunda mutlaka izlemek isteyeceğim türden bir yapıt. Beni zaman zaman gözyaşlarına zaman zaman kocaman gülümsemelere boğan bu kitabı bir de belgesel olarak izlemeyi çok istiyorum. Her şey aslında canlanınca güzel, bu belgesel sayesinde o aşkı canlı canlı izleyebilme fırsatı bulacağıma inanıyorum çünkü okunan her şey okuyucunun yorumlamasıyla değişip başka bir hâl alabiliyor. Aynı şey tabii ki belgesel için de geçerli ama ben belgeseli izlerken yönetmenin bakış açısından o güzel aşklara bakmak istiyorum. Kendimizi yalnız hissettiğimiz dönemlerde ihtiyacımız olan tek şey birinin bize sevgiyle bakmasıdır. Aşk denen güzel şeyde mesafelerin bile önemi yoktur. Ben âşık olduğumda geriye kalan her şeyi unutup sadece sevdiğim kişiye odaklanıyorum. Bu güzel kitapta da aynı durumu göreceksiniz, çiftler birbirleri dışındaki her şeyi unutup kendilerini birbirlerinin gözlerinde kaybediyorlar. Araya mesafeler giriyor, zorluklar aşılıyor ve ne olursa olsun hep beraber kalıyorlar. Zaten size aşkla bakan biri varken mesafelerin ne önemi var ki? Onun orada bir yerde nefes aldığını bilmek bile yetiyor bazen. Eğer gerçek aşka inanmıyorsanız ve aşkın sonsuza dek süremeyeceğini düşünüyorsanız, bu kitabı okumanız hayatınızı değiştirecek. Kitabı bitirdikten sonra kütüphanenizin en güzel köşesine koyup kendinizi hayatın akışına bırakacak ve gerçek aşkınızı bulmanın hayallerini kuracaksınız. Dilara Durmuş21300796Birinci Çoğul KişiSevdiğin, âşık olduğun kadın uğruna kendi hayatından vazgeçer miydin? Her şeyi, onunla yaşadığın tüm güzel anıları geride bırakıp gidebilir miydin? Gerçekten cevaplaması çok zor bir soru bana göre. Hangimiz bu soruya düşünmeden 'Evet' yanıtını verebilir bilemiyorum. Sevdiğininsanın hayatına zarar verebilme ihtimâliyle karşılaştığında cevabın buna göre nasıl değişirdi? Onunla birlikte kalıp bu sorunla savaşır mıydın? Yoksa kendi canına kıyıp arkanda yaşlı gözler bırakmayı mı tercih ederdin? İşte Delibal'ın konusu tam olarak da burada başlıyor. Klâsik aşk filmlerini göz önünde bulundurduğumda, Delibal fazlasıyla başarılıydı. Gerek konunun işleniş tarzı gerekse oyuncuların performansıyla bende çok derin bir etki bıraktı. 'Günümüzde bu kadar çok seven erkek var mıdır?' sorusunu aklıma getirdi hemen. Gerçekten var mıydı? Kendi canından öte sevebilecek bir erkek...Aşk... Hayatta herkesin tatması gereken bir duygudur bana göre. Bu duyguyu yaşamadan da hayatta kalabiliriz ancak hayatımızda bir şeyler eksik olur. İnsanı apansız yakalar ve kavrayamaz âşık olduğunu. Sonradan belirtileri çıkmaya başlar. O kişiyi gördüğünde kalbinin içinde kelebekler uçuşması, her zaman onu görme isteği, onun yanında elinin ayağının dolaşması gibi örnek verilebilir bu âşk dediğimiz duruma. Yazarken bile insanı mutlu eden şeyleri hissetmek gerçekten de çok güzel değil mi sizce de? Bu yüzden film seçimlerimde romantik türde olanları tercih ediyorum çünkü bu tarz filmler içimdeki duygusal boşlukları doldurmamı sağlıyor. Gerçek hayatta yaşamadığım bir duyguyu izlerken istemeden de olsa kendimi filme kaptırıyor ve kendimi filmin içinde bir yerlerde hissediyorum. Ancak, günümüze baktığımızdafilmlerdeki gibi aşklara pek fazla rastlayamıyoruz. “Aşk iki kişinin başında beklediği bir ateş gibidir. İki tarafında odunları vardır. Sırayla atılır, eğer hep bir taraf odununu feda ediyorsa bir gün gelecek ve odunları biten taraf isyan edecektir. Böyle aşklar ölmeye mahkûmdur.” der babamhep. Günümüzde, herkes kendi hayatını kurtarmanın peşinde. Bir bencilliktir almış başını gidiyor.İnsanlar artık ilişkilerine birinci çoğul kişiyle değil de birinci tekil kişiyle bakıyor ve bu durum da ilişkilerde büyük sorunlara yol açıyor. Kimse kendi hayatından ödün vermiyor ve partnerleriniönemsemeyip sadece kendi istekleri doğrultusunda hayatlarına şekil veriyorlar. Bu durum ne kadar doğrudur ya da yanlıştır bilemem ama ilişkilere zarar verdiği bir gerçek.Peki, filmlerde neler oluyor? Aşklar her zaman karşılıklı, ilişkiler mükemmel, herkes çok mutlu... Bunlar ne kadar gerçekçi sizce? Gerçek hayatta insanlar çok mu mutlu aşklarını yaşarken? Hiç engellerle karşılaşmıyorlar mı? Ya da engelleri filmlerdeki kadar kolay bir şekildeaşabiliyorlar mı? Bence bu sorulara cevabımız 'hayır' olmalı. Çünkü hayat, filmlerde izlediğimizkadar toz pembe değil. İnsanların ilişkileri her zaman mutlu sonla bitmiyor ve sevenler her zamanbirbirlerine kavuşmuyorlar. Sanırım Delibal'dan bu kadar etkilenmemin sebebi de bu. O sımsıcakâşk hikâyesinin içinde hayattan gerçek kesitler vardı. Filmin mutlu sonla bitmemesi de aklımda büyük bir yer etmesini sağladı, zaten Türk milleti olarak dramı çok severiz.Klâsik bir söz olacak ama hayat gerçekten çok kısa. Bu yüzden hayatta bazı şeyleri geç olmadan yapmalıyız. Örneğin, sevdiğimiz kişiye 'Ben sana âşık oldum' diyebilmeyi göz almalıyız olumsuz bir cevapla karşılaşacağımızı bilsek bile. Keşkelerle hayatımızı doldurmamalıyız. Öncelikle ilişkilerimize biz olarak bakmalıyız çünkü bunu sağladığımız an gerçek bir ilişkiye sahip olmuş oluruz. Başkalarının sözlerine kulak asmadan sevdiğimiz, savunduğumuz şeylerin peşinden gitmeliyiz tıpkı Delibal'daki Barış gibi...BAHAR 1 Şükrü BAHAR 21301488 TURK 102-24 Sare ÖZ PARAMPARÇA HAYATLAR Birden fazla izlediğim filmlerden biri “Amores Perros”. Türkçe’ye çevirince tam anlamını veremediği için “Paramparça Aşklar Köpekler” diye çevrilmiş. İlk izlediğimde pek de beğenmemiştim, bu nasıl film çok can sıkıcı demiştim. Fakat ikinci defa izlediğimde bu filmi çok sevdim. Çünkü hayatı tüm gerçekliğiyle anlatıyor. Kim olursan ol hayatın acımasızlığı elbet seni de vuracak diyor, hayatın bir taraftan güzel giderken bir taraftan başına yıkılabilir diyor. Üç farklı hayat, üç farklı dram; film böyle özetlenebilir. Herkesin kendi dertleri içinde boğuşması, hayatın insanı oradan oraya tutup atması… Gerçekte böyle değil mi? Herkes küçük ya da büyük sorunları içinde boğulup gitmiyor mu? Hayat sokaktan geçen kime sorsan çok acımasız değil mi? Bütün insanlar birer koşuşturma içinde değil mi? Küçük ya da büyük hayaller, bitmek bilmeyen dertler… Peki neden böyle? Neden herkes istediği hayatlara sahip değil? Madem ölüm diye bir şey var, neden küçücük sorunları büyütüp kendimizi üzüyoruz? Neden şu kısacık hayatta bunlara katlanmak zorunda kalıyoruz? Kimse bunların kesin bir cevabını veremez herhalde. Böyle gelmiş böyle gider denir. Aslında bizden önce yaşamışları düşündüğümüzde ne kadar anlamsız olduğunu görüyoruz koşuşturmaların. Sonuçta bu dünyada kısa süreli misafirleriz. Bizden önce milyarlarca insan gelmiş biz gittikten sonra yine gelecek. Neden küçücük dertleri takalım ki? İşte filmi izlerken bunları düşündüm. İnsan bu filmi izlerken kendi halini düşünüp “Benimkiler de dert mi? İnsanlar nelerle uğraşıyor…” diyor. BAHAR 2 Üç farklı hayat, üç farklı dram demiştim. Filmde bu üçlemeye bir de köpekler katılıyor. Bu üç farklı insanın tek ortak özelliği köpeklere sahip olması. Biri köpeğiyle köpek dövüşlerine katılarak ailesini geçindirmeye, diğeri evsiz olduğu için onlarca köpekle birlikte yaşamaya, bir diğeri ise kaza yaptıktan sonra yatalak kalıp köpeğiyle yaşamaya çalışıyor. İnsanların acımasızlığı, dertleri köpekleri de etkiliyor. Çarpık aile ilişkileri içerisinde hayvanların da bulunması dikkatimi çekti. Çünkü önceden hiç böyle bir şey düşünmemiştim. Ya köpeklerin de insanlar gibi dertleri varsa? Onlar da bizim gibiyse? Sevdiği ama kavuşamadığı köpek yüzünden hayattan tüm ümidini kesmiş bir köpek olur mu? Saçmalık değil mi? Peki insanlar neden böyle? Neden bizim dertlerimiz, hayallerimiz, umutlarımız var? Neden sorumlu olduğumuz birileri var. Keşke köpekler gibi olsaydık ne güzel olurdu değil mi? Sadece yemek yiyip, oradan oraya koşturup günün sonunda da uyumak, hayat işte bu, dert yok tasa yok. Canın mı sıkıldı, git sokağa havla, iki tur at geçsin, oh ne güzel. Fakat malesef böyle bir şey mümkün değil. Hayatın acımasızlığını fark edip ona hayallerimizi ona göre şekillendirmeliyiz belki de. Olması imkansız şeyler dilemek hayal kırılıklığından başka bir şey getirmez belki de. Filmdeki olayların anlatılış biçimini de çok beğendim. Birbiriyle alakası olmayan üç farklı yaşam öyküsünü anlatsa da, filmin sonunda bütün bu insanlar tek bir noktada birleşiyor. Film bittiğinde ise neredeyse kendi dertlerinizi unutup, halinize şükrediyorsunuz. Filmde canımı sıkan bir şey de bazı sahnelerde ölü köpekler ve köpek kanı görmek oldu. Filmde insan ölünce pek de üzülmeyiz çünkü gerçekten ölmediğini biliriz ama filmde hayvanlar öldüğünde “Acaba gerçketen bir film için onlarca köpek öldürüldü mü? “ diye düşünmeden edemedim. Son olarak söylemek istediğim şey filmin tam özeti olacak; filmi izlemediyseniz de boşuna üzülmeyin, ne de olsa bu filmi yaşayacaksınız. Handenur Aydın Ütopik Distopya Sophie Mackintosh’un Su Kürü’nü ilk okumaya başladığımda kesinlikle olacaklardan bihaberdim. Kitabın klasik mutlu sonlu bir eser olduğunu düşünüyordum ancak beni şaşırtmayı başardı. Ama iyi bir açıdan olduğunu söyleyemem. Bana sorarsanız kitabın başından beri kız kardeşlerin beni rahatsız eden zalim davranışları normal bir mutlu son almayacaklarının habercisiydi. Onlar farklı bir dünyaya aitti ve oradan çıkmak hem kendilerine hem de başkalarına zarar verebilirdi. En azından ben öyle düşünüyordum. Ama bunun nedeni “insanlık”tan uzaklaştıkları için değil, aksine ona yakın oldukları içindi. İçinde yaşadığımız modern dünyanın birçok kuralı olduğu tartışılmaz. Ancak bu kurallardan kaç tanesi insan doğasıyla uyum içinde? Öldürmenin bile kanımızda olduğunu düşünürsek bu ortam içinde gerçekten ne kadar insanız? Atalarımızın yarattığı çoğu kalıbı reddediyor ve insancıl olmadığını iddia ediyoruz. Kendi doğamızı reddediyoruz. En basitinden üremek bile bir tabu haline gelmişken biz yaşadığımız dünyayı ne kadar kendimize uygun şekillendiriyoruz? Beni yanlış anlamayın, katilleri falan savunmuyorum ama insan kelimesinin zaman içinde anlamının değiştiğine inanıyorum. İlkel olarak gördüğümüz içgüdülerimizi reddettiğimiz için kendimizi o kadar üstün görüyoruz ki eski insanlara değişik isimler buluyoruz. Onlara hiçbir zaman insan demiyoruz, her zaman “modern” insanla karşılaştırıyoruz onları. Oysaki esasında hepimiz aynıyız. Su Kürü işte bu sınırı gösteriyor. “Modern” insan ve “ilkel” insan, ki bana sorarsanız kız kardeşler ilkel tanımına uymuyordu çünkü duyguları vardı. Her zaman bastırmış olsalar da duyguları hâlâ oradaydı, işte modern insanın da farkı bu. Duygular, düşünceler, doğru ve yanlış algısı... Kitaptaki kız kardeşlerin duygularını ya da içlerinde o “Yapma!” diye bağıran sesi dinlemek için bir nedeni yoktu. Öyle öğretilmemişlerdi. Bu yüzden öldürmek onlar için daha kolaydı. Bunun doğru olmadığını bilseler de yanlış olduğuna inanmak için bir sebepleri de yoktu. Onlar uymaları gereken kurallar ya da memnun etmeleri gereken bir toplum içinde büyümemişlerdi. Onların anneleri vardı. Manyak kadın! Bir insan neden kendi çocuklarıyla bir ütopya yaratmayı dener bilmiyorum. İşe yararsa sonsuz mutluluğun anahtarı olabilir belki ama ya yaramazsa? Bunun cevabını Su Kürü veriyor bize. Şahsen ben çok ütopya seven biri değilimdir, distopyaları tercih ederim. Ütopyaları hiçbir zaman gerçekçi bulamadım ya da güzel. Her şey dört dörtlük gitse bile sonunda sıkılmaz mı insan? Yoksa düzene uymak için bunu da mı baskılar? Ütopyalar henüz bozulmamış distopyalardır. Bir açıdan bakıldığında birçok ortak yönleri olduğunu görebilirsiniz; sürüyle kurallar, ölümüne takip edilen bir lider/algı/fikir, düzen… Su Kürü’nde annenin yaratmaya çalıştığı “ütopya” daha başındaki testler ve uygulamalarla distopya özelliklerini gösteriyor. Çocuğunu suyun altında tutmak, peki ya onları kumaş çuvallara kapatıp saunayı üzerlerine kilitlemek? Peki ya bir baba neden buna destek olur ki? Bir adım atmak için neden 30 yıl bekler? Bu kızlara yaşadıkları yerde annelerinin hâkim olduğunu gösteriyor. Baba yalnızca burayı kurmak ve sürdürmek için kullanılan bir araç. Burada erkek anakaradaki kadın durumuna düşüyor. Yaralanan ve daima karşı cins tarafından öldürülen… İşte bu yüzden kızlar burada kendilerini güvende hissediyor. Bu sefer avcı olanlar onlar ve bunun gayet farkındalar. Bu yüzden de gidip birkaç erkek kanı akıtmaktan çekinmiyorlar. Bu durumda biz neredeyiz peki? Anakarada mıyız yoksa kızların adasında mı? Modern olmaya çalışırken onca acıya neden olan taraf mıyız yoksa başarısız olmuş bir ütopya denemesi mi? Mackintosh, Sophie. Su Kürü. Çev. Begüm Kovulmaz. İstanbul: Can Yayınları, Kasım 2019. Deniz Özatay Giden Kim, Kalan Kim? “Fethedildim Yağmalandım Nice donanma demir attı sularıma Bayrağım yok Dinim yok Sadakat aramayın bende Biri gider; öteki gelir Ben kalırım.” (Vassaf 2015, 19) Sonsuz bir umut sesleniyor bu yazımdan. Ben, günümüz düşünürlerinin dedikleri “insan baş kaldıran yaratıktır” sözüne inanıyorum. Hiçbir zaman umutsuz olmadım; olan biten yaşanan ne varsa hiçbir olumsuzluk beni yıldıramaz. Ben, Mevlana felsefesine inanıyorum: dünya hayatının geçiciliğini ve maddesel olan insani ilişkilerin parçalayıcı ve bölücü olabileceğini biliyorum. Ne gam! Önemli olanın insanlık olduğunu, ancak ve ancak aklını kullanan ve yüreğinde sevgi taşıyan insanlarla bütün olumsuzluklara karşı gelinebilecek gücü oluşturacağımıza inanıyorum. Gündüz Vassaf’ın, “Boğaziçi’nde Balık” isimli öykü demeti kitabı, artık aydınlanmanın tükendiği ve bir kapitalizm krizi yaşandığı fikrini düşündürtüyor bana. İçinde şiir, tarih, deneme de bulunan bu öykü kitabında, figüratif öğe olan balık ve balık hikâyelerini okurken, ben, kalan kim ve giden kim diye düşünüyorum. Gündüz Vassaf’a göre, kalan hep “İstanbul şehri ve palamut”, gidense “insan”. Sahi, insanlık tarihi, sürekli bir devinim içerisinde değil mi? Kapitalizmin yarattığı sahte “sahiplenme” duygusu, her ne kadar kimilerini ele geçirmiş olsa da, tarihte her şeyin geçici olduğunu okuduğum tarih kitaplarından biliyorum. Her şey gibi, zaman içerisinde yaşanan olumsuzlukların da geçeceğini ve toplumsal farkındalığın artmasıyla insanlığın kazanacağına inanıyorum. Vassaf’ın “en güçlü, en akıllı yaratığın biz olduğuna inanırız”(Vassaf 2015, 29). sözü bana filozof Thomes Hobbes’un Leviathan isimli kitabındaki Tanrı-sanat-insan-devlet arasındaki kurguyu hatırlatıyor. Hobbes, Tanrının yaratmış olduğu ve yönettiği dünya ile sanatı olan doğanın, insanın sanatı ile taklit edildiğini, sanatın daha da geliştirilerek, yapay bir insan olan devlet denilen büyük ejderhanın yaratıldığını söyler. İnsanın korunması ve savunulması için tasarlanan devlete, büyük cesaret ve kudret verilir insanoğlu tarafından. Ancak, ulus-devletin oluşması ve sonrasında üretilen kapitalizm, her şeyi tüketme duygusu yaratıyor insanlarda. Tıpkı, bu öykü kitabında anlatıldığı gibi, İstanbul da hızlı bir şekilde tüketilmek isteniyor. Bu çerçevede, Vassaf, 1976 yılında Boğaz’da yapılan köprünün dibe vuran ışığı kesmesi nedeniyle birçok balığın yuvalarından göçe zorlandığını söylüyor. Bu durum, bana şimdilerde kuzey ormanlarının kesilerek yeni bir havaalanının yapılmakta olduğunu hatırlatıyor. Peki, oradaki hayvanlar nereye göçecekler şimdi? Yazar, kitabında 1979 yılında Kadıköy yakınında patlayan Indepedante tankerinin etkisini tartışırken, benim aklıma hemen Marmara Denizi kıyısına yapılan fabrikaların atıklarının Marmara Denizi’ndeki balık nesline verdiği zararlar geliyor. Doğaya verilen bunca zarar karşılıksız kalmıyor tabii ki. Kimi zaman, doğa karşısında biz insanlar ne kadar da çaresiz değil miyiz? Kentleşme adı altında, daha çok gelir elde etmek üzere nehir yataklarına yapılan evler, sel altında kalmıyor mu? Ucuza mal edilip sahiplerine teslim edilen bu evler, sahiplerine kalacak yer olarak ne kadar hizmet edebiliyor? Peki, niye bu kadar materyalist ve bu kadar bencil insan? Doğaya zarar verirken aslında tarihine, kendine, geleceğine ve hatta çocuklarının geleceğine de zarar verdiğini düşünemiyor mu? Kapitalizmin yıkıcı etkileri farklı şekillerde kendini gösteriyor. Yazarın “yan yatmış Coca Cola şişesi görünümündeki Sedef adası vapuru” ile “McDonalds renkleriyle yüzen hamburgere benzeyen Caddebostan gemisi”nden dem vurması, aklıma hemen kapitalist dünya düzeninde sınırların artık bu anlamda kaldırıldığı ve tüketim coşkusunda reklam yağmurunun ne kadar da öne çıkarıldığı fikrini getiriyor. İnsan, nereye giderse gitsin, pazarlanan ürünlerin küreselleşme sonucu her yerde aşağı yukarı aynı olduğunu görmüyor mu? Ürünler bir yana, artık şehirler de giderek birbirine benzemiyor mu? Aynı gökdelenler, aynı mağazalar, hatta zincir lokantalar. Oysa bizim olan, bize özgü olanı korumamız gerekmez mi? Değişik karakterler bir araya getirilerek özenle oluşturulmuş bir mozaikten daha güzel ne olabilir? Yazar, Eyfel kulesinin Paris’in, Big Ben saat kulesinin Londra’nın, Özgürlük Anıtı’nın New York’un, köprünün San Francisco’nun, Opera binasının Sydney’in, soğan kubbeli kilisenin Moskova’nın simgesi olduğunu vurgularken, İstanbul’un simgesi nedir diye soruyor. Sahi İstanbul’un simgesi ne? Yazar, İstanbul’a ilk yerleşenlerin Byzantium şehrini kurarlarken, simgesini taşıyan sikkelerinde, şehrin besin ve geçim kaynağı olması nedeniyle “palamut” olduğunu söylüyor. Hemen aklıma paramızın hatta diğer ülke paralarının üzerindeki resimlerin sürekli değiştiği fikri geliyor. Öyleyse, kalıcı olanın, insanın korunması ve savunulması için tasarlanan devlet aygıtını yönlendiren kimliklerin değil, doğanın, kardeşliğin, barışın, dayanışmanın ve hoşgörünün olduğuna inanıyorum. Dedim ya, umut, hiç eksilmesin yüreğimizden. Yazar “biri gider, öteki gelir” derken, yüzyıllar ötesinden seslenen Mevlana’nın benim için çok anlamlı bir sözü ruhumu aydınlatıyor: “Topraktan biten güller, mahvolur gider. Gönülden biten güller ise kalıcıdır ve ne hoştur” (Benazus 2007, 323). Kaynakça: Benazus, Hanri. Çağlar Ötesini Aydınlatan Işık Mevlana Felsefesi. İstanbul: Bizim Kitaplar, 2007. Hobbes, Thomas. Leviathan. Çev., Semih Lim. İstanbul: Yapı Kredi Yayınları: 1993. Vassaf, Gündüz. Boğaziçi’nde Balık. İstanbul: Yapı Kredi Yayınları, 2015. Selime Selay SARIYILDIZ 21903173 BAZI ŞİİRLER VARDIR Kİ Bazı şiirler vardır, okuduğunuzda sanki anılarınızı yeniden yaşıyor gibi hissedersiniz ya da çok farklı şekilde sorgulamalara iter ki bence bu gibi şiirler çok değerlidir ve zor bulunur. Bulundu mu hissedilir, aramanız gerekmez, kendini belli eder zaten o. Beni zamanda geriye götüren, anılarımı tekrar yaşatan, sorgulamaya iten kendini hissettiren şiirler bulduğum zaman dünyanın en mutlu insanı olup çıkıyorum. Onur Caymaz bunu başardı ‘Dünya Evi‘ şiir kitabında. Olması gerekenden başka bir rafta, sanki benim onu satın almam, bulmam için bekliyordu. Kitapçıya girip roman bölümüne yürüdüğümde açık pembe, sade kapağıyla adeta göz kırptı bana. Sade kapağındaki o dantel resmi bile beni geçmişe götürmeyi başardı. Başka hiçbir kitaba yönelmeden elimi direkt olarak ona uzattım. Eski evimizi hatırlattı bana kapaktaki o dantel motifi, ne çok dantel kullanırdı canım annem ve babaannem. Kızarlardı bana hep dantelleri bozduğum zaman, sonra kıyamaz gönlümü almaya çalışırlardı. İçim burkuldu bir an için. Hemen alıp okumak istedim kitabı, kim bilir neler anlatacaktı, hatırlatacaktı bana. Üzmesine rağmen aynı zamanda heyecanlandırdı da beni. Okumak için can atıyordum. Eve kadar bekleyemedim, otobüse biner binmez başladım okumaya. Huyumdur önce kitaba adını veren şiirden başlarım hep okumaya. Nitekim de yine öyle yaptım. Şu dize gözüme çarptı: ’Dünyadır üç günlük, ölüm yakın’ (Caymaz, s.33) Bazen bazı şeyleri fark etmemiz için bize kendilerini hatırlatmaları gerekir; mesela ‘ölüm’ gibi. Bazen öyle bir an geliyor ki durup düşünüyorum ölümün varlığını. İşte Caymaz’ın bu dizesi bana ölümün varlığını hatırlattı, gerçekten o an var olduğunu fark ettim. Bu dizeyi okuyup aklımda bu düşüncelerle dışarıyı izlemeye başladım. Otobüs durakta durduğunda kaldırımın kenarındaki insanlara baktım. Durakta beklediği süre boyunca insanların yüzlerini inceledim. Bazılarının mutluluğu yüzlerinden okunuyordu, bazılarının ise yüzünden düşen bin parçaydı. Sanki o mutlu gözüken insanların hiç derdi, ölüm düşüncesi kafalarında yok gibiydi. Ancak böyle bir şey mümkün değil tabiki. Biz çoğu zaman fark etmesek de aslında ölüm hep etrafımızdadır, bizi her zaman gözetler. Çünkü ölümle yaşam kardeş gibidirler. Birbirleriyle var olurlar. Yaşamak için aldığımız her nefes bizi ölüme daha çok yaklaştırır farkına varmadan. Kutladığımız her doğum gününde aslında ölüme yaklaşmamızı kutlarız. Bu şekilde düşününce insana çok kötü hissettiriyor yaşamak. En azından ben öyle hissediyorum. Evet öleceğimi biliyorum, hayat sonu olmayan bir şey değil, her şey gibi bir sonu var. Ancak her dakika ölüm kavramının kafanın içinde dolanması can sıkıcı bir durum. Bu yüzdendir sanırım her dakika ‘onu’ hatırlamamamız. Kendini de unutturmak istemiyor ama o yüzden ufak hatırlatmalar yolluyor bize ara sıra. Kafamı bu düşüncelerden sıyırıp gerçek hayata döndüğümde nedense garip hissettim kendimi. Akıp giden yaşam içinde ölümü sorguluyordum. Ölmek ve yaşamak nasıl hem bu kadar zıt hem de bu kadar aynı olabiliyordu? Ölüm kavramı düşünürken yaşam yine bir yerlerden çıkıyordu. Şiir kitaplarına adını veren şiirler, benim için o kitap içindeki en derin anlamı olan şiirdir. Caymaz’ın yazdığı kitaba ismini veren ‘Dünya Evi’ şiirindeki bir dize bile beni bu kadar düşündürmeye, ölüm ve yaşamla ilgili soru sormaya ittiyse kitaplara ismini veren şiirlerle ilgili yanılmıyorum sanırım. Şiiri bitirmek üzereyken aklımda hâlâ ölüm ve yaşamakla ilgili olumsuz, daha karamsar düşünceler vardı ancak sonlara geldiğimde ¨Mutluluk aşılmalı diyordu bilge¨ (Caymaz, s.35) dizeleri bir an içinde beni o olumsuz düşüncelerden, karamsar ruh halinden çekip aldı. Duygu-durum değişimini hızlı yaşatan şiirleri seviyorum. Bir şiir içinde farklı, zıt anlamlar olması bana şiiri okurken kendimi daha iyi hissettiriyor, şiiri daha iyi anlıyorum. Bu dizeleri okuduktan sonra durup düşündüm. Hep üzücü zamanlar için takılmayalım, unutalım, geçelim deriz. Aslında bence mutluluk için de bu olmalıdır. Mutlu olduğumuz ana fazla takıldığımız zaman, yanımızdan geçip giden diğer mutlulukları yakalayamayız. Her zaman daha mutlu olabiliriz bu sadece onu kaçırmayıp doğru zamanda yakalamamıza bağlı. Mutluluğun ¨Daha başka renkler var içinde¨ (Caymaz, s.35). Onur Caymaz’a içimden teşekkür ettim, iyi veya kötü bir şeyleri fark etmemi sağladığı için. Öyle bir şiirdi ki ölüm, yaşam; mutluluk, üzüntü kavramlarının hepsini sorgulattı, düşündürdü bana. KAYNAKÇA Caymaz, O. (2019). Dünya Evi. İstanbul: Kırmızı Kedi Yayınevi. Yonca Yunatcı 21301970 TURK102-09 Aslı Uçar 15.12.2014 KAHRAMANLARIN PSİKOLOJILERİ Hepimiz kahramanlara ve kahramanlık öykülerine aşinayız. Çocukluğumuzdan beri o kadar çok film izleyip kitap okuduk ki kendimizi onların yerine koyduk. Onlar kazanınca biz kazanmış gibi sevindik, gururlandık. Onlar en güçlüler, hiç yıkılmazlar sandık. Ekran başında filme kilitlenmişken aklımızın ucundan dahi geçmedi başarısızlık. Zaman zaman zorlandıklarına tanık olsak da kahramanların kendilerine güvendiklerinden daha çok güveniyorduk onlara. Zaten kazanamayacaklarını bilsek neden izleyelim ki bütün değerini kaybederdi! O hiç sarsılmayan duruşlarının altında bir kimlik aramadık çünkü kahramanların kimliği zaten bize gösterdikleri yüzüydü. Amaçları bizi kötülüklerden kurtarmaktı ve bunu da en iyi şekilde yerine getiriyorlardı zaten. Sadece fiziksel olarak güçlü yanlarını görüyor, psikolojik olarak neler hissedebileceğini es geçiyorduk. Çocuktuk tabii psikoloji nasıl bir şeydir bilmezdik, bilmek zorunda da değildik. Tek işimiz hayranı olduğumuz o karakterleri seyretmekti. Bu çocukluk hayalinden uzaklaştıran bir kitap Açlık Oyunları. Hayatın gerçeklerine götüren ama bilim kurgunun peşini de bırakmayan bir kitap... Bizi o çocukluk kahramanlarının mükemmeliyetinden uzaklaştıran ama buna rağmen kendini sevdirmeyi başaran bir kitap... Kahramanları ulaşılabilir kılıyor, bizden biri yapıyor. Hepimizin içinde saklı olan kahramanı ortaya çıkartıyor. Hikâye ilerlerken sizinde kendinize olan inancınız güçleniyor, "O yapabildiyse ben de yaparım!" demeye başlıyorsunuz. Hayatımızda yolunda gitmeyen şeyleri düzeltebilmek için süper güçlere sahip olmamız gerekmediğini anımsatıyor. Kitabın akıcılığında yol alırken kendinizi kahramanların psikolojilerini sorgularken buluyorsunuz. Neden, nasıl gibi sorular sordukça çocukluğunuzun o süper kahraman algısı yıkılmaya başlıyor. O güçlü imajın altında aslında ne kadar kırılgan bir insan yatabileceğini görünce büyüdüğünüzü anlıyorsunuz. Katniss de o kırılgan kahramanlardan biri. Savaşmamak için her şeyi yapabilirdi ama böyle bir seçeneği yoktu. Hâl böyle olunca ister istemez gerçek hayattaki kahramanların seçimini sorgulamak geliyor içinizden. Belki onlar da sahip oldukları unvanlara istemeden ulaştı. Toplumdaki bir sorun onlara batmasaydı hiçbir şey için savaşmak zorunda kalmayacaklardı. Belki de sevdiklerini ve kendi hayatlarını tehlikeye atmak zorunda kalmayacaklardı. Yola çıkmadan önceki bütün tedirginliklerine rağmen tehlikeleri göze almaları onları kahraman yapan asıl özellikleridir. Birçok insan böyle bir durumla karşılaşınca kaçmayı tercih eder. Ancak asıl kahramanlarımız bu riski alacak güce sahip olanlardır. Bu yüzdendir ki o çocukluğumuzda hayran olduğumuz kahramanlar fiziksel güce değil psikolojik iradeye sahip oldukları için kahramanlar olabilmişlerdir. Ancak biz bu gerçeği, büyüyüp empati yeteneği kazabildiğimiz zaman anlayabiliyoruz. Yukarıda bahsettiğim özelliklere sahip her birey benim gözümde kahramandır. Filmlerde, romanlarda sıklıkla bahsedilen "anti-kahramanlar" da en az ana kahramanlarımız kadar cesurlardır. Düşüncelerini başarıya ulaştıramamış olanlar en azından deneme başarısını gösterebildiler. Toplum değerlerine ters düşünceleri benimsemiş olanlar ise çoğunluğu karşılarına alma gücünü gösterebildiklerinden benim gözümde çok daha cesur bireylerdir. Bu durum onları "anti" yapmaz, aksine kendi düşüncelerinin kahramanı yapar. En çok aldanılan konulardan biri de kahramanların mutluluğu. Sanki çok iyi işler çıkartıyorlar diye mutlu olmak zorundalarmış gibi algılıyoruz. Evet belki bizim yaşadığımız sıradan bir hayattan daha tatmin edicidir ancak bu mutluluğun garantisi değildir. Zaten mutluluk üç boyutlu bir resme baktığımızda gördüğümüz göz yanılması gibidir; tam görüyorum derken kaybolur. O yüzden tek bir yönden bakarak sonuca varamayız. Hatta daha çok göremediklerimizdir mutluluklarımız. Kahramanlarımızın da sadece görünen yüzlerine tanık olduğumuz için böyle bir çıkarım yapmak kahramanların insancıl yönlerini hiçe saymaktır. Çocukluğumuzun kahramanlık anlayışından sıyrılıp insanların farklı boyutlarını görebilmemize olanak sağladığı için yetişkinleri tekrar süper kahraman filmi izlemeye veya kitabını okumaya davet ediyorum. Göreceksiniz ki kendinizi ve çevrenizi yeniden keşfedecek, en umutsuz anlarınızda güç alacak bir arkadaş edinmiş olacaksınız. Çünkü onlar artık ulaşılamaz güçlere sahip olan bireyler değil, içimizden biri. Hatta belli mi olur belki o biri sizsinizdir! Mehmet Burak BERK Ahmet KAYA Turkish-102-12 22.10.2014 Ölümün Tatlı Fısıltısı Her kitabın okurunda bıraktığı lezzet farklıdır. Kimi romantizmi aşılar bedenimize, kimi hüzne boğar bizi sevdiklerimizin ölümleriyle. Peki bizzat ölümün gölgesini Sisifos Söyleni ile hissetmeye ne dersiniz ? Bir kitap düşünün ki ölüm adeta ballandırıla ballandırıla anlatılıyor. Bir gün canımız sıkılıyor ve ne okusam derken bu kitaba rastlıyoruz. Bırakın zihnimizi boşaltmayı, bize hayatımızın ne kadar boş olduğunu gösterip, ne için yaşadığımızı ve gereksiz hayatlarımızın bizi ne kadar rahatsız ettiğinin farkına varmamızı sağlıyor. Bununla beraber bundan kurtulmamız gerektiğini öğütlüyor. Haksız sayılmaz aslında Albert Camus, hayatımızda kayda değer ne var ? Sevdiklerimiz mi ? Bizi bir gün terk edecekler. Mal varlığımız mı ? Mezara ne kadarını götürebilirsek. Hayatımızdaki en büyük hırsız hayatımızın ta kendisi olabilir mi ? Yaşantılarımızın bizlerden aldıklarına bir bakın, hakettiğimiz bu mu ? Bu “absürd” yaşantının sonucunu hepimiz biliyorken sebebini hiç düşündünüz mü ? Camus bize bu soruları kendimize dolaylı yoldan sordurmayı istiyor ve adeta kendimizi bir sorgu odasına kilitlenmiş halde bulmamızı sağlıyor. Cezayir asıllı yazarın hayatını okuduğumuzda bu soruları kendisine sordurtanın hayatın ta kendisi olduğundan şüphemiz kalmıyor. Babasını genç yaşta kaybetmesi, yoksul bir yaşam sürmesi onun özgürlüğüne düşkünlüğünü köreltmeye yetmemiştir. Evinden ayrılıp üniversitede öğrenim görmek için çabalayan ve hayatının bu dönemlerinde futbol kaleciliği yapan Camus, verem hastalığına yakalanarak sporu bırakmak zorunda kalmıştır. Hayat ona kolay kolay gülücükler saçma imkanı vermemiştir ki, katıldığı siyasi partiden atılmış, ilk eşinin sadakatsizliği sebebiyle ondan ayrılmış, kurduğu tiyatro kapanmış ve son olarak 1939’da tekrar vereme yakalanarak orduya kabul edilmemiştir. Hayatı bunca talihsizlikle dolu bir adam için, hayatı absürd olarak tanımlamanın zor olmadığını görebiliyoruz. Bilindiği üzere Sisifos tanrıları kızdırarak bir kayayı oldukça yüksek bir dağın tepesine çıkartıp, dağın üzerinden yuvarlamak üzere Tanrılar tarafından cezalandırılmıştır. Bununla beraber bu gereksiz ve boş işi sonsuza kadar yapmak zorundadır. İşte kendimizi sorgulamamızın başlangıcı burası olabilir. Rutin dediğimiz herşey aslında Sisifos’tan farkımızın kalmadığının göstergesi değil midir? O taşı yukarı çıkarırken biz sabahları kalkıp işlerimize gidiyoruz. Bu rutinden, bu absürd yaşamdan kurtulmanın yolu nedir? Cevap olarak ölüm dersek Camus bizlere cevabını “Yaşama nedeni denilen şey aynı zamanda çok da güzel bir ölme nedenidir de”(22) olarak verecektir. Bu sözler bizlere neden ölmediğimizi sorgulamamıza sebep olabilir mi ? Kafamızı fazla yormamız gerektiği üzerine bilgece bir tavsiye bu sorunun hemen ardından geliyor ve “Düşünmeye başlamak için için yenmeye başlamaktır” sözleriyle bizleri uyarıyor yazar. Absürd yaşamdan kurtulmanın yolu eğer ölüm değilse ölüm nedir ? Hayattan kaçmaya çalışmaktır. Hayattan kaçmak aslında ilk akla geldiği kadar zor değildir. “Ölümcül sıvışma umuttur. ‘Hak edilmesi’ gereken bir başka yaşam umudu ya da yaşamın kendisi için değil de onu aşan büyük bir düşünce için, en yüce olan için yaşayanların hilesi, ona bir anlam verir ve ona ‘ihanet eder’”.(26) Eğer en yüce olan tanrı ise bizlere göre, bir annenin çocuğunu bisiklet sürerken izlemesi gibiydi tanrının kulları üzerindeki gözlemleri. Bilirsiniz çocukken annemiz bize bağırırdı bisikleti hızlı sürme yoksa düşersin diye, işte yaratıcımız da bizlere bağırıyor yapma yoksa yanarsın ! En yücenin ihaneti ebedi ateşken ve herkesin üzerinde umut edebileceği bir konu varken, bizim umut konumuz hayatımızın tamamı oluyorsa eğer biz hayatı yaşamaktan çok ondan kaçıyor olabiliriz. Her kural bize yaşamı sınırlandırmayı öğretir, Tanrı’nın kuralları bile. Camus bizlere adeta reçete ile satılması gereken bir kitap sunuyor. Bir felsefecinin yazarlık yeteneğiyle donatılmış olmasının en büyük örneklerinden biri olmuştur Albert Camus. Bu özelliklerin birleşiminden ortaya çıkan şaheser bizlere hayatı çelişkili biçimde öğütlerken “Bir mutluluk kitabı yazma isteğine kapılmadıkça, absürdü bulamaz insan”(140) diyerek hayatın pembe tozlarının, mutluluğu aradıkça hızla kaybolabileceğini adeta kendi hayatıyla ispatlamıştır. Ve bununla beraber kendi hayatının temel amacının absürdü yenmek olduğunu “Gölgesiz güneş yoktur ve geceyi tanımak gerekir”(140) sözleriyle acı cekmeden, dibe vurmadan absürdün yenilemeyeceğini vurgulamış bulunmaktadır. Chuch Palahniuk’un da dediği gibi “Tüm umudunuzu kaybetmek özgürlüktür”. Hayattan kaçmayarak ve onu yaşayarak absürd ile sonuna kadar mücadele etmek insanın nihai erdemi olmalıdır. Bibliography Camus, A. (1997). Sisifos Söyleni. İstanbul: Can Sanat Yayınları. Palahniuk, C. (1996). Fight Club. New York: Owl Books. Hüdaverdi Alperen Demirok DÜŞLERDEKİ YAŞAM İZLERİ Kitap tutkunu herhangi biri için edinilen her kitap farklı bir yaşam deneyimine eşdeğerdir. Yaşam deneyimlerinin ve kurgunun kolkola girdiği bir romandır Kitap Evi. Enis Batur, kendi yaşamının hemen paraleline bir kurgu perdesi aralamış; anlattığı romanda ve perdenin ardında bir düş düzlemi yaratmış kendisine. Kendisinin sadece nesne olarak bile bin türlü masalsı imge yüklediği kitap, çoğu insanın gözünde değer taşımaz. Tutkunlar da o “çoğu kişiyi” anlamaz ya ama yine, kendinin özel olduğunu bilir. Enis Batur’uda bu az nüfuslu tutkunlar kervanının sırasına koymakta sakınca olmasa gerek. Okuma sevgisi, kitap tutkusu aynen bir kalıcı virüs gibidir. Özne, kitap ve kütüphane üçgeninden, toplum, tarih, kültür ve elbette insanlık kültürüne yolculuklar eden ve bu heveste nefesi oldukça güçlü, yer yer bu güçlü şifrelerle duraklatan bir yapıya sahiptir kitap. Kitap Evi romanında asıl kahraman Enis Batur’du. Bazi insanlarin hayatında bir kitap yazılacak kadar olaylar, sevinçler, hüzünler, heyecanlar ve birçok durum yaşanmaktadır. Bir çoğumuzun hayatında önemli dersler çıkarilabilecek olaylar ve durumlar vardır. Bu nedenle de “Toplumda hayatımı anlatsam roman olur” diye bir tabir kullanırız. Hepimiz hayatımızın kahramanıyız, başrol aktörleriyiz. Yaşantımızda izlediğimiz televizyon dizileriyle, okuduğumuz bir kitapla bir bağ kurarız, onların etkisinde kalırız. İzlediğimiz dizilerin, okuduğumuz romanların derinliklerine inerek kendimizle koşutluklar ya da zıtlıklar arayarak girift bir dünya oluştururuz. Bu bağın su yüzüne çıkması o nesneden ne kadar etkilendiğimizin göstergesinin anahtarıdır. O anahtara sahip olmanın bedeli ve ödülleri, suç ve cezaları, haz ve günahları okuduğumuz kitaplarla hayatımızda içerik olarak bambaşka yönünü açmaktadır. Her bir kitabın aslında gerçek yaşam deneyimlerinden etkilendiğini görebiliriz. Bizimle olan yakınlığını kurmaya çalışır, kitapları bu heyecanla okuruz. Okuduğumuz her kitapta, aslında gerçek yaşam deneyimlerinin ve kurgunun kol kola girdiği bir romandır. Her kitapta gerçek hikayelerden bir kesit görmemiz mümkündür. Temennimiz bütün hikayelerin güzellikle ve mutlulukla bitmesidir. Tabii ki hayatta güzellikler ve acılar insanların hayatının bir parçası olduğu unutulmamalıdır. Hayatımızda bir çoğumuzun keşke olmasaydı, yaşamasaydım, bir sihirli değneğim olsa da değiştirebilseydim dediğimiz anlar hep olmuştur. Ne yazık ki, gerçek yaşamda bazen keşkelerin, pişmanlıkların faydası olmamaktadır. Gerçek yaşamın yazarı da aktörleri de bizleriz. Rollerimizi yazarken ve oynarken daha dikkatli oynamalıyız, o anki oynadığımız oyunu iptal edip tekrar oynama imkanımız yoktur veya hayatımızdan beğenmediğimiz bazı anları kitap sayfası gibi yırtıp atamayacağımızın farkında olmalıyız. Bununla birlikte, kitap ile gerçek yaşam arasında çok önemli bir fark olduğunu da unutmamak gerekir. Bir kitabın istediğimiz sayfasından başlayabiliriz veya sıkıldığımız bölümleri atlayabiliriz. Hatta, okuduğumuz kitabı beğenmemişsek, onu bırakıp başka bir kitaba bile geçebiliriz. Ancak gerçek yaşamda bunları yapmamız, en azından sahip olduğumuz teknolojiyle mümkün olmamaktadır. O zaman, gerçek hayat kitabımızın satırlarını büyük bir özenle yazmalı, gelecekte pişman olacağımız hatıralarla doldurmamaya özen göstermeliyiz. Zira, elimizde bundan sonraki sayfaları sadece kendimiz tarafından yazılacak ve yazılmış sayfaların geriye döndürülmesi mümkün olmayan tek bir yaşam kitabı bulunmaktadır. Yaşam kitabının sayfalarını sadece mutlulukla doldurmamız da mümkün değildir. Kendimizin veya sevdiklerimizin yaşam boyunca karşılaştıkları acılar ve hüzünler de bu kitabın birer sayfalarıdır. O nedenle, hayatı tüm gerçekliğiyle kabullenip, geçmiş sayfalarda yer alan olumsuzluklardan gerekli dersleri çıkararak, gelecek sayfaları hayatımıza mutluluk katacak biçimde kaleme almaya çalışmak asıl hedefimiz olmalıdır. Kendi yaşam kitabımızdaki mutluluklarla yaşam kütüphanesinde yanımızda yazılmaya devam eden diğer yaşam kitaplarının sayfalarının da mutluluk hikayeleriyle dolmasını sağlamaya çalışmayı amaç haline getirmemiz, huzurlu bir toplum içinde yaşamamızı sağlayacaktır. Kendi yaşamımızın baş rolünü oynadığımızı ve yaşam kitabımızın kalıcı etki bırakmasının da tamamen bizim elimizde olduğunu unutmayalım. Acı ve tatlı yanlarıyla bu hayat yaşamaya, hayat kitabımız sonuna kadar büyük bir zevkle okumaya değerdir. Kaynakça Batur, Enis. Kitap Evi. İstanbul: Sel Yayınları, 2014. Baskı Kargın 1 Taylan Kargın 21402377 TURK 102-5 Başak Berna Cordan 18 Nisan 2016 Ve Ben Çırpındıkça Batıyorum Her sabah uyandığımda gözümü açar açmaz ilk yaptığım şey odamın duvarını seyretmektir. Uzunlamasına ve bomboş bu duvara dakikalarca boş boş bakınıp dururum hep. Benim için aslında kendimi anlama ve tanıma noktası gibi bir şey bu duvar. Duvarımın boşluğu içerisinde kaybolup iç sessimi dinliyorum böylece. Ne var ki artık kendimi duyamaz hâle geldim. Gitgide içimdeki sesi kaybediyorum. Kendimi tıpkı o duvar gibi bomboş hissetmeye başladım. Sanki içimden bir parça kopup gidiyormuş gibi her geçen gün eksildiğimi hissediyorum. Peki, beni bu boşluğa sürükleyen şey ne? Hayat herkes için fazlasıyla karışık bir olgu. Herkes bir şekilde hayatını anlamaya ve ona bir anlam yüklemeye çalışıyor. Sonuçta bizleri yaşama bağlı tutan şey hayata verdiğimiz anlamdan başka bir şey değildir. Kimisi kendisi için sevdikleriyle beraber mutlu olmayı amaç edinirken, kimisi de hayallerini gerçekleştirmeyi hedefi haline getirmiştir. Kime hayat amacını sorarsanız sorun aslında alacağınız cevaplar bunlardan çok da farklı olmayacaktır. Peki, gerçekte de hayata yüklediğimiz anlamlar bunlar mıdır? Hayat hızla akıp gidiyor. Her an koşuşturma içindeki insanlar, bir tıkanıp bir akan trafik, geceleri gündüze çeviren şehir ışıkları… Hepsi sanki durmak bilmeyen bir makinenin parçası gibi sürekli işleyiş hâlinde devam ediyor. Kendi dinamizmi içinde bir monotonluğu var aslında hayatın. Her gün aynı akış düzeni, aynı saatte aynı insanlar, aynı kalabalıklar, periyodik olarak yanıp sönen trafik ışıkları… Tıpkı her şey makineleşmişçesine akıp gidiyor öylesine. Ne bir anlam, ne bir varlığa dair his var ortada. İnsanlar hareket eden et parçalarından başka bir şey değil artık. Kargın 2 Jose Saramago durumumuzu çok iyi anlatıyor aslında. Mağara adlı romanını okuduğumda kendimi ve diğer herkesi bu romanın içerisinde gördüm. Neden her geçen gün daha çok eksildiğimi ve boşlukta yuvarlandığımı bana apaçık gösterdi bana Saramago. Akıp giden hayat içerisinde bizler kendi benliklerimizi geride bırakıyoruz akıntının ardına. Anlamını yitirmeye başlıyor hayat. Sokak ışıkları, o büyük şaşalı binalar ve rezidanslar, kalabalık insan toplulukları arasında kaybolup gidiyor hayatın anlamı ve varlığın amacı. Kişiliğim, benliğim tek tek parçalanıyor. Ben de diğerleri gibi makineleşiyorum ve anlamımı yitiyorum. Aslında bu durumu bir bataklığa benzetebiliriz. Her geçen gün daha çok battığım ve bir türlü kurtulamadığım bir bataklık… Çırpındıkça batıyorum. Ben ne kadar çabalarsam çabalıyım, ne kadar çok debelenirsem debeleneyim hiç durmaksızın bu bataklığın derinliklerine çekiliyorum. Avazımın çıktığı kadar bağırsam da sesimi işiten yok. Kendi bataklığımda yapayalnız bir şekilde çöküyorum. Ne acı bir şey öyle değil mi? Kimse benim sesimi duymasa da başkalarını da etrafımda görebiliyorum. Arkadaşlarım, ailem, sevdiklerim, sokakta gördüğüm insanlar… Herkes burada benimle birlikte batıyor. Ama sorun şu ki hiç kimse diğerlerinin varlığının farkında değil. Kulakları tıkalı, gözleri bağlı ve dilleri düğümlenmiş herkesin. Siz ne kadar uğraşırsanız uğraşın sizi görmezler, göremezler. Siz onlardan medet umarken onlar sizin varlığınızdan bile haberdar değiller. Daha da kötüsü hiç kimse kendi çöküşünün dahi farkında değil. Gözleri ve kulakları sadece başkalarına değil aynı zamanda kendilerine de kapalı bu insanların. Hissiyatları, algıları tıkanmış durumda. Bir film sahnesi gibi gelse de bu anlattıklarım aslında her an, her saniye içinde bulunduğumuz durumun ta kendisi. Umutsuzca etrafıma bakınıyorum ve sessizlik ve karanlık içinde çöküşüme ve acizliğime boyun eğiyorum. Kargın 3 Her ne olursa olsun yine de bir kurtarıcı beklentisi içinde son kalan umut kırıntılarımı da avucumda saklıyorum bir el belki bu bataklıktan çekip çıkarabilir beni diye. Ne var ki bu çamura gömülmeyen hiç kimse yok. Tüm insanlık hep birlikte batıyoruz bu bataklığa. Kimisi yok oluşunun farkında değilken kimisi de çoktan kabullenmiş bu durumu. Kimileri ise benim gibi boşuna çırpınıp duruyor. Bizler umutsuzca aydınlatıcı ışığımızı, kurtarıcımızı beklerken aslında her birimizin kurtarıcısı kendi vicdanlarımızdan başka bir şey değil. Elini uzatıp bizi bu çukurdan çekip çıkaracak ve aydınlığa kavuşturacak olan şey içimizde can çekişen o insanlık kırıntısı işte. Çünkü ancak o zaman insan olmanın anlamını yeniden kazanacak ve de benliğimizin yol göstericisi hakikat ışığına ulaşabileceğiz. Reklama evet tacize hayır! Biraz eğlenceli vakit geçirmek için sinema bileti alıp bir komedi filmi izlemek üzere salondaki yerini alıyorsun. Perde açıldığında birkaç başka filmin fragmanının gösterilmesini sonra da filmin başlamasını umuyorsun. Fakat böyle olmuyor. Işıklar sönüyor ve 15 dakika boyunca seni hiç ilgilendirmeyen reklam filmlerini izlemek zorunda bırakılıyorsun. Üstelik bu reklamların neredeyse tamamı, TV'lerde de gösterilen ve kulağı tırmalamaması için ekranda belirdiği anda uzaktan kumandanın düğmesine basılıp kanalı değiştirten türden olanlar. Aptalca sloganlar, sinir bozucu müzikler... Arif ve 216 filmini izlemek üzere sinemaya girdiğimde beni karşılayan bu sevimsiz sürpriz oldu. Ücretini ödediğim bir hizmeti alırken bile istemediğim reklam filmlerini 15 dakika boyunca izlemek zorunda bırakılmam bana hoş görülebilecek, üzerinde durmaya değmez bir şey gibi gelmiyor. Bunun açık bir hak ihlali ve taciz olduğunu düşünüyorum. Gün boyunca neredeyse attığımız her adımda bize bir şeyleri tüketmemiz gerektiğini salık veren mesajlara muhatap oluyoruz. Radyo dinlerken, TV izlerken, internette haber okurken, daha doğrusu okumaya çalışırken... Otobüs duraklarında, metroda, cadde ve sokaklara kurulan ekranlarda, hatta tuvaletlerde... Engellemeye yönelik yasal düzenlemelere karşın cep telefonlarımıza hala şirketlerin reklam içerikli mesajları yağıyor. Bankaların, sigorta şirketlerinin çalışanları en uygunsuz zamanlarda telefonla bize ulaşıp, hiç ilgimizi çekmeyen şeyleri anlatmaya çalışıyor. İşlerin artık çığırından çıktığını fark etmemiz gerekiyor. Toplumda böyle bir farkındalık olduğu konusundaysa şüphelerim var. Zira bir sinema salonu dolusu insan, ışıklar kapatıldıktan sonra, filmi beklerken 15 dakika boyunca reklam seyretmekten dolayı en küçük bir rahatsızlık belirtisi göstermedi. "Biz film seyretmeye geldik, reklam izlemeye değil. Bu şekilde bizim zamanımızı çalmaya hakkınız yok" diye benden başka düşünenler de olmuştur belki. Ama bir homurdanma bile duyulmadı salonda ve herkes perdeye bakmaya devam etti. Sanırım bu umarsızlık ve duyarsızlıktan cesaret alıyor reklam vericiler. Bakıyorlar ki kimse itiraz etmiyor. İşin dozunu daha da artırarak devam ediyorlar bildiklerini yapmaya. Cep telefonlarına gelen izinsiz reklam mesajlarına yönelik yasal düzenleme, kamuoyunda bu konuda bir talep oluşmasının ardından yapılmıştı. İzinsiz mesajlar tümüyle önlenememiş olsa da birçok firma tüketicileri rahatsız etmemeye yönelik önlemler almak durumunda kaldı. Artık taciz boyutuna ulaşan ve yaşamın her bölümünde karşımıza çıkan reklam içerikli mesajlara yönelik olarak da daha ciddi yasal kısıtlamalar getirilmesi gerekiyor. Ürünlerin tanıtımı, üreticilerin pazar bulabilmesi, üretim-tüketim döngüsünün sağlıklı bir şekilde devam edebilmesi için gerekli olan reklam faaliyetlerinin kısıtlanmasından söz etmiyorum elbette. Sınırların aşılmasına ve giderek bu durumun normal kabul edilir hale gelmesine itiraz ediyorum. Yasal düzenlemeler ve yaptırımlar için öncelikle toplumdan bu konuda bir talep oluşmalı. Aslında bu durumdan herkesin bir şekilde şikâyetçi olduğunu biliyorum. Bu şikâyetler daha çok arkadaş sohbetleriyle sınırlı kalıyor. Tüketici haklarını korumaya yönelik derneklerin ya da benzeri sivil toplum kuruluşlarının öncülüğünde tepkilerin organize bir şekle dönüştürülmesi, bu konuda ciddi yasal düzenlemelerin önünü açabilir. Örneğin sinema salonlarında filmlerin belirtilen seans saatlerinde başlamasının zorunlu hale getirilmesi, reklam gösteriminin ancak bu saatlerin haricinde mümkün olması sağlanabilir. Yine benzer şekilde internetteki haber sitelerinde tıklama arttırmaya yönelik yanıltıcı başlıkların engellenmesine yönelik önlemler alınabilir. Ancak öncelikle kamuoyunda bu konuda bir talep oluşmalı. Mal ve hizmetlerini pazara sunan şirketlere, yalnızca tüketici değil aynı zamanda haklarının çiğnenmesinden hoşlanmayan yurttaşlar olduğumuzu hatırlatmamız gerekiyor. Bu yönde oluşacak tepkiler kusursuz yasa koyucuları da harekete geçirecek. Simge Aydın Mutluluğun Sırrı Hayatım boyunca mutluluk kavramı üzerinde düşünüp durdum. Mutluluğun tanımı neydi aslında? Günlük yaşadığımız olaylar bizi mutlu edebilir miydi, yoksa bu hayatın geneline bakıp, terazinin hangi ucu ağır basıyorsa ona göre karar verdiğimiz bir duygu muydu? Dianne Dengel’in Home Sweet Home adlı eseri tam da insana mutluluğu çağrıştırıyor. Kötü bir evde, küçücük bir yatağı 8 kişi paylaşan bu aile; tüm bunlara rağmen oldukça mutlu görünüyor. Gören her insanın içini ısıttığını düşünüyorum bu tablonun. Tabloyu ilk gördüğümde, uzun bir süre düşüncelere dalmıştım. Zor şartlar altında olan bu aile nasıl böyle mutlu? Mutluluğa, küçük şeyler için şükretmeyi bilince mi ulaşılıyordu? Bu ne kadar basit gibi görünse de insanın şükretmeyi öğrenmesi gerçekten zor bir süreç. Dolasıyla mutlu olduğunu söyleyebilmesi de. Günlük yaşantımızda, gün içinde bir sürü farklı duygular hissederiz. Biraz önce ağlıyorken, bir saat sonra kendimizi gülerken bulabiliriz. Günün farklı saatlerinde “Mutlu musun?” diye sorulsa farklı cevaplar vereceğini düşünüyorum çoğu kişinin. Eskiden ben de öyleydim fakat son birkaç yıldır bu sorunun cevabı her zaman “evet” oldu benim için. Beni ağlarken görseniz bile “evet” derim büyük ihtimalle. Çünkü artık mutluluğu belli kriterler çerçevesinde değerlendirmeye başladım. Ailem yanımda, sağlığım yerinde, çok iyi arkadaşlarım var, maddi durumumuz iyi, çok iyi bir okula gidiyorum ve sağlıklı bir ilişkim var çok şükür. Tüm bunlara rağmen insanın üzüldüğü birtakım şeyler olabiliyor tabii ki. Derslerim iyi değil, arkadaşımla tartıştım... Düzeltilebilecek ama o anki ruh halimizi olumsuz yönde etkileyen olaylar bunlar. Ama mutlu musun sorusu anlık duygularımızı kapsayan bir şey değil genel yaşantımızı değerlendirip cevap verebileceğimiz bir soru. Böyle düşünmeye üniversiteye geçtiğim ve eski sevgilimden ayrıldığım sıralarda başladım. Bana kalırsa ilişki, mutluluğu büyük ölçüde etkileyen bir durum. Birini seviyor olabilirsiniz ama o ilişki sizi yıpratıyor ve size zarar veriyorsa mutluyum demeniz olanaksız. Arkadaşlık ve aile ilişkileri böyle değildir. Aşk, hormonlardan dolayı olsa gerek, tüm ruh halinizi değiştiren bir şeydir. Bu nedenle sizi üzen ve önemsemeyen birine âşık olmak yapabileceğiniz en büyük engel mutluluğa. Şu an sevgilimle neredeyse bir yıldır birlikteyiz. Ve hayatıma girdiğinden beri daha özgüvenli ve pozitif bir insan oldum. İlişkimiz hem kendimi hem de hayatımı daha çok sevmemi sağladı. Bu hislerin beni daha mutlu biri yaptığını düşünüyorum. Geçenlerde Aristo’nun mutluluk hakkındaki düşüncelerini açıklayan bir makale gördüm. Aristo’nun; mutluluğun, mutlak iyi olduğunu savunduğunu söylüyordu. Mutlak iyiyi tanımlamak gerekirse, tüm iyi duyguların başı diyebiliriz. Bana kalırsa kesinlikle doğru bu. Daha önce de bahsettiğim gibi mutluluk her duygunun toplamı gibi bir şey. Yaptığımız her şeyi kendimizi mutlu etmek için yapıyoruz. Mesela yapılan herhangi bir fedakârlığı bile bunu yaptığımızda kendimizi daha iyi hissedeceğimizi bildiğimizden yapıyoruz. Bu nedenle hayatın amacı diyebiliriz mutluluğa. Mutlu olmak için yaşıyoruz. Mutluluk bu denli önemli bir şey ise anlık bir duygu değil bir süreç olmalı. Eğer bir gün size de bu soruyu yöneltirlerse siz de bu çerçevede değerlendirin cevabınızı. Böylelikle üzgünken bile mutluyum dediğinizde kendinizi daha iyi hissedeceksiniz. Sahip olamadıklarınızı değil, sahip olduklarınızı düşünüp ne kadar şanslı olduğunuzu anlayacaksınız. İşte o zaman Home Sweet Home’daki aile gibi en zor şartlar altında bile gülümseyebilirsiniz. Kaynakça: Dengel, Dianne. Home Sweet Home. 20 Haziran 1974. Kartpostal. Adler, Mortimer. “Aristotle’s Ethics: The Theory of Happiness – I”. Makale. 2015 Pisuvardan sanat olur mu? Karşısında ilk defa durduğum zaman suratımda anlamsız bir gülümseme belirmesine sebep olan ve bir türlü yanından ayrılamayıp sağından, solundan, üstünden uzun uzun izlediğim bazı sanat eserleri oldu. Bazı şeyler mi demeliyim yoksa? Neden sanat eseri değil de “şey” deme ihtiyacı duyuyorum? Sanat eseri, heykel nedir? Bana bu soruları defalarca sorduran ve ufkumu açan klasikle tanıştırmak istiyorum sizi, Marcel Duchamp’dan “Fontaine” ya da Türkçe adıyla “Çeşme”. “Pisuvardan sanat olur mu?” Bu soruyu soran tek insan emin olun siz değilsiniz. Aynı soruyu 1917’de, bahsettiğim eser ilk defa sergilenmeye çalışılırken dönemin ileri gelen sanatçıları ve sanat eleştirmenleri de soruyordu. Bu yazı aracılığıyla, “Bu soruya cevap nasıl aranır?” üzerine biraz dil dökmek istiyorum. Sanatı nasıl tanımladığımızı ve neyi sanat kapsamına aldığımızı belirleyen bir çok şey var. Bunların en başında geleni bence içinde büyüdüğümüz toplum. Çocukluğu, içinde büyüdüğümüz güruhla birlikte yaşamayı öğrendiğimiz, onları taklit etmeye ya da etmemeye karar verdiğimiz ve aslında bütün bunları farkına bile varmadan yaptığımız bir dönem olarak görüyorum. Günlük olaylara verdiğimiz tepkilerden estetik algısına kadar her şey aslında içinde büyüdüğümüz çevrenin yansımalarını içeriyor. Hatta bire bir çevremiz tarafından şekillendiriliyor. Yaşımız ilerledikçe de bu doğrulara daha da sıkı sarılmaya ve başka doğruları farkında bile olmadan göz ardı etmeye başlıyoruz. Karşımıza bir “şey” çıktığında, onu kafamızdaki ölçütlere göre sınıﬂandırmak istiyoruz. Söz konusu sanat olunca sorduğumuz sorular genellikle, “Estetik mi?”, “İlk bakışta bir şey anlatıyor mu?”, “Nasıl yapılmış?” ve benzeri oluyor. Sorular standart olduğu gibi verdiğimiz cevaplar da kafamızdaki kalıplar tarafından şekillendiriliyor. Bir gün gelip de bu kalıpların hiç birine uymayan bir şeyle karşılaştığımızda rahatımızın kaçmasının sebebi de tam olarak bu. Ben bu durumu kendini hakim olmadığı bir konu üzerine yapılan bir tartışmanın tam ortasında bulan birinin hissettiği rahatsızlığa benzetiyorum. Böyle bir durumla karşılaştığımızda nasıl sessiz kalıp çok bilgiliymiş gibi görünmeye çalışırken bir yandan oradan sıvışmanın hesabını yapıyorsak, kalıplarımıza uymayan bir sanat eseri de benzer biçimde çoğu insanda bir bahane bulup oradan kurtulma isteği uyandırıyor bence. Kendi sanat algımı da bu rahatsızlıktan kurtulduktan sonra oluşturabildiğimi fark ettim. Karşıma daha önce gördüğüm hiç bir şeye benzemeyen bir şey çıktığında onu anlamaya çalışıyorum. Kimi zaman o cismin üzerine anlamlar yüklemek, kimi zamansa ona dair bir hikaye yazmak şeklinde gelişiyor bu. Çağrışımlar üzerinden yürüyerek kafa patlatıyorum ve bu bana bir şekilde zevk veriyor. Sanat eseri, izleyicisine ilk bakışta bir şey anlatmak zorunda mıdır? Bence hayır. Kesinlikle hayır. Tam aksine bence sanat eseri kapalı olabilmeli, ondan anlam çıkarma sorumluluğunu onu izleyene bırakabilmelidir (şayet böyle bir sorumluluk varsa). Emin olduğum bir diğer şeyse, bir sanat yapıtının zaman öldürmek için bir araç olmadığıdır. Ona ne kadar zaman ayırırsanız o da size o kadar çok şey katar. Bir yapıtın izleyicisi, okuyucusu en az onun yaratıcısı kadar işin içindedir. Bir ürünü sanat eserine dönüştüren de bence karşıdaki insanın sürece dahil olması, aralarında bir bağlantı kurulmasıdır. Duchamp bütün sanat yaşantısını ve eserlerini kafalara kazınan sanat ve ürün algısını yıkmaya adamış biri olarak, bütün bu bahsettiklerimin ardından tekrar incelenmeyi fazlasıyla hakeden bir sanatçı. Benim açımdan hedeﬁne ulaşmış ve hayata bakışımı yenilemiş bir insan. Onunla aramdaki bağlantıyı gerçekten kurabildiğime inanıyorum. Sanat işte bence böyle olmalı. Bir cisim, bir insan için bile farklı bir anlam taşıyorsa o cisim bir sanat eseridir. Ufuk Usubütün Kaynakça: Duchamp, Marcel. Fontaine. 1964. Enstelasyon. Musée National d'Art Moderne, Centre Pompidou. Paris.Tuğba Handan Akyüz Kanmak, Kandırmak Ömür İklim Demir’in Muhtelif Evhamlar Kitabı’nda anlattığı hikâyeler o kadar hayatlarımızdan alınmış ve karakterleri o kadar biziz ki, aynı durumları başkaları gibi yaşamış olmak ve aynı düşünceleri aklımızdan geçirmiş olmak ilk başta rahatlatmış hissettirse de sonradan suçlulukla eski düşüncelerimize, kaygılarımıza geri dönüyoruz. Hem de daha şiddetli bir şekilde… Bu suçluluk, ilk yaşlarımızdan bu yana gelen, kötü bir durumda tek başımıza bulunmaktansa bir başkasının da bizimle aynı durumda olmasını görmeyi yeğlememizden geliyor. Lakin yine de başkalarının da yanımızda olması yetmiyor bir süre sonra. İnsanın bencilliği, hayatta kalma içgüdüsü ağır basıyor ve yanındaki kişileri unutup kendini kurtarmaya bakıyor. Bu açıdan kitapta da bencil ve artık içinde bulunduğu durumdan çıkmak için sınırları aşmayı göze almış birkaç karakter görüyoruz. Bunlardan birisi Melda’nın asıl sevdiği ve tanışmak istediği kişi olan İhsan’ın yerine geçerek azıcık da olsa kendi yalnızlığını bastırmaya çalışan Taner gibi. Taner hayatı boyunca herhangi bir konuda ne iyi olmuş ne kötü olmuş, sürekli arada kalmış, hiçbir konuda sivrilememiş haliyle de içten içe görmek istediği ilgiyi hiçbir zaman görememiş bir karakter. Aynı zamanda etrafındaki kalabalığa rağmen yalnızlığının iliklerine kadar farkında. Aslında bir yerde hangimiz değiliz? Aynı kitabın karakterlerinden biri olan Taner’in hikâyesindeki gibi yaşadığımız ilişkiler, çalıştığımız meslekler, gezdiğimiz yerler, sahip olduğumuz dostlar ve anılarla roman gibi bir hayat yaşamak isteriz ama sürekli bir şeyler eksiktir ya hani… Elimizin altında o kadar eşya vardır ama istediğimiz, ihtiyacımız olan yoktur; etrafımızda ‘bir dünya’ insan vardır ama aradığımız, bulduğumuzda hayattaki yegâne