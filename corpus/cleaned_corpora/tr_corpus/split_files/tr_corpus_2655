hayvan dövüştürücüleri ve gladyatörlerle aynı kefeye koyardı. Bütün bu insanlara geçimlerini bedenleriyle kazandıkları için ayak takımı (infamia) gözüyle bakılırdı. Kullanılan, arzulu gözlerle bakılan, Romalı soylu vatandaşlar (dignitas) tarafından hor görülen ve fiziksel istismara açık insanlardı. Bedeni koruma hakkı yurttaşı yurttaş olmayandan, özellikle de köleden ayırıyordu. Eğer bir fahişe müşterisi tarafından tecavüze uğramış veya dövülmüşse, şikayet etme hakkı yoktu. Oyuncular da sosyal düzeni bozan her türlü eylem yüzünden şiddete maruz kalabilirdi. İşleri şiddet olan gladyatörler ise damgalanıp, dövüş ve ölüm yemini ettiklerinde köleler gibi savunmasız kalıyorlardı. Böylesine düşük bir seviyede yaşayan bu ayak takımına işlerinden başka her şey yasaklanmıştı. Orduya katılmaları, devlet hizmeti almaları ve özgür Romalılarla evlenmeleri yasaktı. Yurttaşların gözünde zerre kadar onurları olmadıkları için mahkemede şahitlik de yapamıyorlardı. Bir fahişe öteki olarak yaşamaya mahkumdu. Prostitute (fahişe) sözcüğü aslında kendini göstermek anlamına gelen Latince prostare sözcüğünden gelmektedir ve nitekim Romalı fahişeler de bu bağlamda damgalanmıştır. Yasa, kadınlar arasında karışıklık yaratabilecek kıyafetlere izin vermiyordu. Kadınların fahişe olup olmadıkları giyimlerinden anlaşılmalıydı. Fahişeler ayrıca devlet tarafından kayda geçirilirdi. Bu durum, sağlık kaygısından çok üst sınıftan kadınların yanlışlıkla aşağı sınıflara düşmesini önlemek içindi. Adı bir kere fahişelik listesine kaydedilen kadın ömür boyu bu listede kalırdı. Öte yandan saygınlık sınırlarının dışında yaşamanın avantajları da vardı. Bazı saygın kadınlar fahişelerin yaşamına (en azından ideal olanlarınkine) imreniyorlardı. Özellikle de Roma'da yaşayan fahişelerin hayat tarzları bu kadınlara cazip geliyordu. İyi kadınlardan kendilerini alçaltmamaları beklenirdi ama bu beklenti çoğu zaman boşa çıkardı. Namusları için ölen erdemli Romalı kadınların hikayeleri, kötü yola sapan sözde namuslu ev kadınlarının ve kızların ibretlik hikayelerinden fazla değildi. Belki de bunun en renkli örneği imparator Claudius'un genç karısı, İmparatorluk Fahişesi Messalina'dır. Juvenalis ve tarihçi Cassius Dio'nun anlattıklarına göre kadın bir gece sarı bir peruk ve pelerin giyerek saraydan sıvışmış. Tek bir hizmetçinin eşliğinde şehrin karanlık caddelerinden geçip bir geneleve gitmiş. Orada epeydir kullanılan örtülerin kokusunun yayıldığı bir hücreye yerleşmiş. Genelevde Lycisca (Kurt-Kız) ismini alarak gözde bir fahişeye dönüşmüş. Genelevin diğer kadınlarıyla cinsel bir yarışa girerek düzinelerce erkekle yatarak yarışı ustaca kazanmış ve her bir müşterisinden de parasını almış . Kapanma zamanı gelip genelevin işletmecisi diğer kızları gönderdiğinde, Messalina kendisini tatmin edemeyen müşterilerinden sonra hâlâ şehvetle kasılıp gevşeyen dişiliğiyle ateşli bir halde bekliyordu ve gitmeye hazır değildi. İsteksiz bir halde evine döndü. Tek fahişelik deneyimi bu değildi. Yüksek tabakadan bazı kadınları yanına alıp sarayda bir genelev kurarak iş tutmuştu. İmparator Augustus'un kızı (ve daha sonra Tiberus'un karısı) Julia'nın da ondan aşağı kalır yanı yoktu. Babasının kısıtlayıcı evlilik ve zina yasalarını önerdiği şehir meydanının her köşesinde kendini satmıştı. Evli olması ve en yüksek mertebeden gelmesi Julia için önemli değildi. Neyi istiyorsa, onu hakkı olarak görüyordu, diye yazıyor Seneca. Utandırdığı babasının onu sürgüne göndermekten başka çaresi yoktu. Çapkınlık kendi başına anlaşılabilirdir ama soylu kadınları para için çapkınlık yapmaya iten şey neydi. Konu hakkındaki yazılı kaynaklarda hazır bir cevap yok. Messalina ve Julia'nın paraya ihtiyacı yoktu. Keza adı kötüye çıkmış soylu kadın Vistilia'nın da, ama onun fahişe olması acil bir hukuk sorununa pratik bir çözüm sağladı. Fahişeler zina suçundan muaf tutulurken, Vistilia gibi aristokrat ailelerden gelen kadınlar için durum öyle değildi. Vistilia kendini para için satmamış olsa da sonuçta zina yapmıştı. MS 19'da evlilik dışı ilişkiye girmekle suçlanan kadın, resmi fahişeler listesine adını kaydettirmeye karar verdi. Zina yapmış evli bir kadın olarak çeşitli cezalarla karşılaşacaktı ve o cezalardan biri de onu fahişelik konumuna indirecekti oysa mahkeme sırasında kendini kayıtlı fahişe olarak sunarsa, diğer cezalardan büsbütün muaf tutulabilirdi. Fahişe listesinde olmanın utancı, fahişeliği düşünen saygın sınıftan kadınlara gözdağı vermeye yetiyordu ama Vistilia'nın zamanında bu durum o kadar da geçerli değildi. Aynı mertebeden başka kadınlar da bedenlerini sattıkları için olmasa da onunla bununla yatmaktan dolayı büyük cezalarla karşılaştıkları için aynı yönteme başvuruyormayı deniyorlardı. Vistilia işi eline yüzüne bulaştırdı numarası mahkemede tutmadı ve bir adaya sürgün edilerek vatandaşlıktan çıkarıldı muhtemelen. Mahkemeye çağırılan kocasına, kendisini aldattığı halde karısını neden boşamadığı ve cezalandırmadığı soruldu. Adam pezevenklik suçlamasından zor sıyrıldı. Senato ayrıca babası, büyükbabası veya kocası şövalye olan kadınların, fahişeliğe kaydolmasını yasaklama kararı aldı. Eğer fahişe olmanın utancı kadınların kendilerini alçaltmasına engel olmaya yetmiyorsa, bu işi mecburen yasalar yapacaktı. [45] Kadınlar fahişe olup cinsel yaşamlarını renklendirmeye çalışırken, soylu adamlar da oyunculuk ve gladyatörlük işlerine soyunuyordu. Erkekleri sahneden ve arenadan uzak tutan yasalar, MÖ 38'de yürürlüğe sokulmuştu ama muntazam uygulanmıyordu. MS 11'de kısıtlama, en azından binici sınıfından olanlar için kısa bir süreliğine kaldırıldı Şövalyelerin gladyatör olarak dövüşmelerine izin verilmişti evet, şaşırtıcı bir gerçek. Bunun sebebi, bazılarının bu işlerin cezası olarak haklarının elinden alınmalarını önemsememeleriydi. Hal böyle olunca yasaklamanın bir faydasının olmadığı anlaşıldığı ve suçluların daha büyük bir cezayı hak ettikleri görüldüğü için veya pekala bu işten vazgeçebilme ihtimalleri olduğu için, müsabakalara katılmalarına izin verildi. Böylece haklarının elinden alınması yerine ölümle karşı karşıya kalacaklardı olanca güçleriyle dövüştükleri müsabakaları şevkle seyredenler arasında Augustus bile vardı. Bazı soylular kendilerine özel dokunulmazlık verilmediğinde, ahlaki hükümlerle mertebelerini düşürerek müsabakalara katılmaya çalışıyordu. MS 19'da -İsis Tapınağı'nın yıkıldığı ve Vistilia'nın sürgün edildiği yıl- bu uygulama da yasaklandı. Üst sınıfların mertebesinin düşürülmesi her zaman gönüllü olmuyordu. Messalina soylu kadınları kendi genelevinde çalışmaya zorladığı gibi, İmparator Neron da seçkin kadınlar ve çocuklar için zorunlu fahişeliği halk eğlencesi haline getirmişti. Ayrıca lekesiz üne sahip bin senatörü ve şövalyeyi arenada dövüşmeye zorladı. İmparator Caligula sarayında açtığı genelevde Roma'nın önde gelen ailelerinin evli kadınlarını ve kızlarını çalıştırdı. Bu halk eğlenceleri üst tabakadan insanların küçük düşme manzarasıydı. Bazı aristokratlar için tahrik ediciyken, diğerleri için en beter aşağılanmaydı. Caligula, genelevi sadece insanları eğlendirmek için açmamıştı. Vergi gelirlerini artırmak için fuhuş ticaretini sonuna kadar kullandı. MS 40'ta yeni bir fuhuş vergisi yürürlüğe koyuldu. Vergi, ortalama bir fahişenin günlük kazancını esas alıyordu. Fahişeler kaç müşteriye hizmet verdiklerine bakılmaksızın vergiye tabi tutulmuştu. Sürekli çalışan ya da pahalı fahişeler için sorun yoktu. Fazladan birkaç müşteri veya fiyat artışı devletin taleplerini karşılayacaktı. Öte yandan kısmi zamanlı çalışan fahişeler veya eskisi kadar kazanamayan emektarlar için vergi eziciydi. İşi bırakmış olanlar bile vergilendiriliyordu. İlk başta vergileri profesyonel tahsildarlar topluyordu ama çok geçmeden yataktan hazineye giden yolda yüklü miktarda para kaybolmaya başladı. Ordu gaddar bir işgüzarlıkla işi eline aldı. Vergileri toplamak için, kısmi zamanlı çalışanlar da dahil olmak üzere, bütün fahişelerin yerlerini bilen ve parayı güvende tutan askerlere bel bağlandı. Roma'nın ilk Hıristiyan imparatorları da yaptıklarından utanmalarına rağmen fuhuşa bel bağlamıştı. MS 498'e kadar fuhuş vergisi toplandı. Fahişelik, Hıristiyanlığın zinaya getirdiği yasağın doğrudan bir ihlali olsa da imparatorlar fuhuş pazarına cepheden saldırmak yerine küçük çaplı ayarlamaları tercih ediyorlardı. Ayrıca fahişelerden çocuk yapan üst sınıf erkeklerin şeref payelerini de ellerinden aldı. Öte yandan fuhuşa sadece belirli bir bölgede izin verilen Konstantinopolis'te özel bir bölge kurdu ve bütün fahişeleri bu bölge sınırları içinde yaşamaya zorladı. 6. yüzyılda yaşayan koyu dindar Bizans İmparatoru Justinian, fahişeliği yasaklayıp Konstantinopolis'teki genelevleri kapattı ve genelev işletenlere para cezası verdi. Elde edilen para, fahişelerin yeni bir hayata başlamasına yardım etmekte kullanıldı. Kadın tüccarları kırbaçlanıp şehirden kovularak köle fahişeler özgürlüğüne kavuşturuldu ve özgür doğmuş kadınlar genelevlerinden alındı. Justinian, fahişeliği bırakmış karısı Theodora'nın ısrarı üzerine konuya özel bir ilgi göstermişti. Theodora, düşmüş kadınlara, istesinler ya da istemesinler, Hıristiyanlığın merhametini göstermesi için kocasına baskı yapıyordu. Justinian ve Theodora, Marmara Denizi'ndeki kayalıklardan birinin tepesindeki saraylardan birini Tövbe Manastırı'na (Metanoia) çevirdi. Burada, eskiden pazar fahişesi olan yaklaşık beş yüz kişi iffetli Hıristiyan hayatı yaşamaya zorlandı. Bunların çoğu zorunlu olarak yaşadıkları bu rahibe hayatından öylesine yıldılar ki, kendilerini uçurumdan atıp sularda kayboldular. [46] Roma Tarzı Aile Değerleri Hıristiyanlığın, kefaret ve kurtuluş gibi netameli kavramlarından önce kimsenin cinsel günahlarından ötürü ıslah edilmesine gerek yoktu. İnsanlar sosyal konumlarının izin verdiği şeyleri yapıyorlardı. Eğer aşırıya kaçarlarsa cezalandırılıyor ama değiştirilmiyorlardı. Köleler, oyuncular ve fahişeler kullanılmak için vardı. Erkek yurttaşlar güçlerinin yettiği şeyleri elde edebilirken evli kadınların onlardan korunması gerekiyordu. Messalina, Julia ve Vistilia gibi örneklere rağmen çoğu özgür kadın kendini fahişelerin tersi gibi görüyordu. Kocalar ile eşleri arasında büyük bir aşk yoktu. Milattan önce son yüzyılda cumhuriyet imparatorluğa dönüşürken, evlilik ve ailenin modası tamamen geçmese de ikisi de her zaman zorunlu görülmüyordu. İnsanlar evlenirken tensel çekim aramıyordu. Evli erkekler ve kadınlar sadece çiftleşmek için aynı yatağı paylaşıyordu. Boşanmak kolay, aileler küçüktü. Eşler hiç tereddüt etmeden kaçamak yapıyordu. Şimdi zina diye adlandırdığımız çoğu eylem ev içinde gerçekleşiyordu. Erkekler her iki cinsten de kölelerle ilişkiye girip karmaşık bir zürriyet peydahlıyorlardı. Evin reisi, hizmetçi kadınla, kadının kızıyla ve oğluyla -hepsi de teknik olarak adamın çocuğu olabiliyordu- aynı anda keyif sürebiliyordu. Bu karmaşıklık, ne hukuk ne de ahlak açısından sorun teşkil ediyordu, çünkü köleler ve onlardan olan çocuklar önemli değildi onlar zaten bu işler için vardı. Eski Yunan'da olduğu gibi, sahip olduğu bu cinsel imkanlarla Romalı erkeklerin nezdinde eşleri, birçok seçenekten sadece biriydi. Augustus, dönüm noktası niteliğindeki aile değerleri tüzüğünü öne sürdüğünde, Roma'nın üst sınıfları sıkıntılı bir düşüş sürecindeydi. Hiç kimse yüksek bebek ölümü oranına ve ortalama ömrün kısa oluşuna çare bulamazdı ama Augustus, devletin en azından daha fazla özgür çocuk yapılmasını sağlayabileceğine inanıyordu. Augustus MÖ 18'de yürürlüğe konulan bir yasayla, doğru insanlar arasında doğru üremeyi teşvik etti. İlkin, özgür erkekleri makul eşler bulmaya teşvik etmeye çalıştı. Yirmi beş yaşından büyük olup altmış yaşına kadar evli kalmayan veya kendi sınıfının altındakilerle evlenenler, miras hakkını kaybedip ağır vergilere tabi tutuluyordu. Evli olup da çocuk sahibi olmayanlar ise miraslarının sadece belli bir bölümünü alabiliyorlardı. Yedi yaşına ulaşan çocuklara sahip olan eşler ödüllendiriliyordu. Yasalar ayrıca eski kölelerin mertebesini yükselterek çoğu üst sınıftan insan için makul eşler konumuna getiriyor ve böylece eş bulmayı kolaylaştırıyordu. Augustus'un planları, kiminle ne zaman evleneceklerinin veya miraslarının ne kadarını kaybedeceklerinin buyurulmasından hoşlanmayan senatörler tarafından soğuk karşılanmıştı. Augustus'un çocuk sahibi olmadığı ikinci karısı Livia ile evliliği, savunduğu yasaların bizzat ihlaliydi. Üstelik bu evlilik pek erdemli de değildi. Üst sınıftan evli bir çift olmalarına rağmen Livia sık sık kocasına kadın getiriyor, getirmediği zamanlarda da Augustus kadınları kendi buluyordu. (Marcus Antonius, onu bir ziyafet sırasında bir kadını kocasından alıp bir süre sonra kızarmış kulakları ve darmadağınık saçlarıyla iade etmekle suçlamıştı.) Augustus'un kişisel alışkanlıklarıyla üst sınıflara dayattığı alışkanlıklar arasındaki farklılık kendisiyle sık sık alay edilmesine yol açıyordu. Fakat o bunu umursamıyordu senatörlere fikirlerini söylemeleri için izin verir, sonra da onların konformist doğalarına seslenirdi Eğer biz eşimiz olmadan yaşamımızı sürdürebiliyor olsaydık, istisnasız hepimiz bunu yapardık ama doğa öylesine kararlı ki, ne kadınlarla rahat edebiliyoruz ne de onlarsız yaşayabiliyoruz. Bu nedenle geçici zevklerimizden ziyade kalıcı himayeyi düşünmeliyiz. Yasalar evliliği ve çocukları teşvik etmenin ötesine geçiyordu. Öngörülenlerin dışında cinsel ilişki yaşayan üst sınıf Romalılara korkunç cezalar veriliyordu. Geleneksel olarak bu cezaları âdetler belirler ve evin (erkek) reisi uygulardı. Sözgelimi, Lucretia'nın babası iffetsiz kızını öldürmeden önce hiçbir hukuk kitabına başvurmamıştı. Bunu yapmak zaten onun hakkıydı. Dionysos şenliği skandalında yakalanan kadınlar cezalandırılmak üzere ailelerine teslim edilmişti. Artık zina ve sınıflararası seks, devletin özel mahkemelerde cezalandırdığı kamu suçu olmuştu. Erkeklerin fahişeler, oyuncular ve metreslerle gönül eğlendirmelerine hâlâ izin veriliyordu ama yeni yasalar erkekleri, başka adamların eşleri veya kızlarıyla seks yapmaktan açıkça men ediyordu. Eğer bunu yaparlarsa, zina suçuyla yargılanma, mal varlıklarının çoğunu kaybetme ve bir adaya sürgün edilme riski almış olurlardı. Her zaman olduğu gibi, korunmuş kadınları ayartan erkekler bu kadınları sahiplenen erkeklerden şiddet görme riskini de göze alıyorlardı, ama yeni yasalar intikamın kapsamını biraz daraltmıştı. Eğer kadının babası zina yapan çifti iş üstünde yakalarsa kadının sevgilisini öldürebiliyordu ama artık kızını da öldürmesi şarttı. Eğer yakalayan kişi kadının kocasıysa, sevgilinin hayatını kurtarma şansı daha yüksekti. Kadının sevgilisi oyuncu, fahişe veya pezevenk olmadığı sürece kocanın onu öldürmesine izin yoktu. Öte yandan koca yakaladığı adama tecavüz edebilir, tecavüz etsinler diye kölelerine teslim edebilir veya anüsüne yabancı bir madde sokarak zarar verebilirdi hâlâ. Aynı zamanda koca eğer istiyorsa, adamı hadım edip, erkekliğinden hiçbir iz kalmamış şekilde evden atabilirdi. Çoğu Romalı erkek bu kadar gaddar olmadığı gibi eşiyle ilişkisini tatlıya bağlama yanlısıydı, ama yasalar hiç hoşgörülü değildi. Kocalar, zina yapan eşlerini ilan ve infaz etmeye veya bizzat yargılamaya zorlanıyordu. Karısının oynaşmalarını umursamayan bir erkeğe, boynuzlu bir pezevenk gözüyle bakılıyordu. Karısına karşı zina suçlamasında bulunan bir senatör de karısını resmen boşamadığı için pezevenklikle suçlanmıştı. Yasalar işi için yolculuğa çıkan erkeklere bariz dezavantajlar getirmişti. Bu yüzden Senato kadınların eyalet görevlerine çıkan kocalarına eşlik etmesini yasaklayan bir öneriyi reddetmişti. Kadınlar yolda sorun çıkarıyorlardı ama Konsül Valerius Messalinus karısının edebe aykırı davranması kocasının kabahatidir, dediği için bir koca en azından karısını yanında tutmalı ve başının belaya girmesine izin vermemeliydi. Augustus'un getirdiği zina kısıtlamaları, Roma'nın ilk günlerinin katı ahlakını yeniden tesis etme çabasının uzantısıydı. Augustus özellikle evli kadınlar için iyi ve kötü davranışlar arasına keskin bir sınır çizmişti. Evli bir kadın bir kez olsun zina yaptığında, para alıp almadığına bakılmaksızın damgalanarak sonsuza dek fahişe mertebesine indiriliyordu. O andan itibaren fahişe ehramını giymeye zorlanarak eski sosyal sınıfından biriyle yeniden evlenmesi yasaklanıyordu. Oyuncular ve diğer ayak takımı gibi -artık onlarla aynı düzeyde olduğu için- söz konusu kadın da bundan böyle herkese cinsel hizmet vermeye uygun görüldüğünden fiziksel istismara açık oluyordu. Bu durum, Vistilia gibiler için sorun olmayabilirdi belki, ama paralarını veya miraslarını kaybedecek soylu Romalı kadınların çoğunluğu için büyük bir sorundu. Zina yapan kimi kadınların MS 394'e kadar fahişe olarak çalışmaya zorlandığına dair kanıtlar mevcut bedenini satarak geçimlerini sağlamaya zorlanmamış olsalar bile pratikte fazla seçenekleri yoktu zaten. Ahlaki reformlar her zaman kurbanlar yaratırken, halkın gündelik davranışlarını nadiren değiştirir. Augustus Yasaları da yukarıdan dayatılan diğer seks buyrukları gibi insanların yaptıklarıyla onlardan yapmaları beklenilen şeyler arasındaki farkı ortaya koyuyordu sadece. Yasalar binlerce zina davasına yol açtı, ama ne doğum oranını yükseltti ne de üst sınıfların namus duygusunu güçlendirdi. Augustus'un her türlü ahlaksızlığa bulaşan kızını ve torununu sürgün etmesi bile uzun süreli bir emsal oluşturamadı. Hatta Messalina, Caligula, Neron ve diğerlerinin aşırılıkları, Augustus'un yasalarının yürürlüğe girdiği dönemlerden sonra gerçekleşmişti. Tiberius, Vistilia'yı sürgün etmiş, İsis rahiplerini de çarmıha germişti, ama Capri Adası'nda geçirdiği emeklilik dönemindeki yaşantısı muhtemelen daha pervasızdı. Yüzerken kalçalarını ısırmaları için oğlanlara para vermekle kalmayıp soylu kadınları aşağılamayı da fetişleştirmişti. Hatta onun zina taleplerine teslim olmayan bir kadın kendini öldürmüştü. Augustus'tan asırlar sonra Roma'da Hıristiyanlığın benimsenmesiyle birlikte erkekler, cinsel özgürlükleri üzerindeki somut kısıtlamaları hissetmeye başladılar. Aziz Augustus'un evli kadınlara eşlerinin zina yapmasına izin vermemeleri yönündeki öğüdü, Hıristiyanlık öncesi Roma'da gülünç karşılanırdı. İmparatorluğa Hıristiyanlığı getiren Konstantin'le birlikte buna benzer bazı yaklaşımlar karşılık buluyordu artık. İmparator, evli erkeklerin metres edinmelerini ve zina yapmalarını yasaklayarak kuralları sertleştirmeye çalıştı ve kısmen de başarılı oldu. Ertesi yüzyıla gelindiğindeyse, bir kocanın zina yapması karısının onu boşayıp çeyizini geri almasının gerekçesi olabiliyordu. Erkeklerin cinsel özgürlüğünün yavaş yavaş kısıtlanması, Hıristiyanlığın aile içi bile olsa her türlü cinsel hazza karşı olduğunu gösteriyor, dindarlık ve seksin birbirini dışladığı düşünülüyordu. Kendi karınızla başka bir kadınla yatar gibi seks yapmanızdan daha pis bir şey yoktur, diye yazıyordu Aziz Jerome. Erken dönem Hıristiyan düşünürlere göre bütün cinsel arzular tiksinçti. Konstantin, bekar kalmış dindar Hıristiyanlara yardımcı olmak için Augustus'un evlenmeyen erkekleri cezalandıran yasalarını yürürlükten kaldırdı. Ama erkeğin Tanrı'ya hizmet uğruna evlilikten sakınmasıyla, cinsel enerjisini başka erkeklere harcaması bambaşka şeylerdi. Geç dönem Roma İmparatorluğu eşcinsel davranışlara karşı uzun vadeli etkileri olan birtakım sarsıcı önleme tanık oldu. [47] Yarış Arabaları ve Kurtuluş Geç dönem Eşcinsellik Roma İmparatorluğu'nda Konstantin'den yaklaşık yarım asır sonra, MS 390'da ünlü bir at arabası yarışçısının diğer erkeklere olan eğilimi, Roma İmparatorlu-ğu'nu zayıflatıp imparatoru gözden düşürerek Katolik Kilisesi'nin siyasi gücünün pekişmesine neden olacaktı. Araba yarışçısının yarışları kazanmaktan başka bir şey yapması gerekmediği gibi cinsel zevkleri de alışılmadık türden değildi. Fakat yarışçının, Roma'nın ilk eşcinsellik karşıtı yasalarından biri doğrultusunda tutuklanmasına karşı çıkan halkın şiddetli tepkisi, imparatorluğu kasıp kavuran ve etkisi asırlarca sürecek bir dizi kanlı isyanı tetikledi. Antik dünyada öteden beri yaygın olan erkek erkeğe seks, Yunan şehri Thessalonika'yı denetleyen Got garnizonu ve özellikle de komutanları Butherik'e ters geliyordu. Hıristiyanlık merkezli yasa, askerlere yerel uygulamalara müdahele yetkisi vermişti. Kadınsı olduğu tahmin edilen araba yarışçısına karşı yapılan suçlamanın mahiyeti tam olarak belli değil. Sebep ne olursa olsun, bu suçlamalar hipodromun yüz bin seyircisini gözde yarışçıdan yoksun bıraktı. Halkın araba yarışçısının oyunlara katılması için Butherik'e yaptığı başvuru reddedildi. Kahramanından mahrum kalan halk, sayıca az olan Got barbarları ve Thessalonikalılara karşı besledikleri derin nefretle meydanlarda öfkeden köpürdüler. Halk, Butherik'in vücudunu parçalayarak kalıntılarını şehrin dört bir yanına saçtı. Önce isyan, ardından da gözde generallerinden birinin linç edildiği haberi, İtalya'da bulunan İmparator Theodosius'u öfkelendirmeye yetmişti gaddarca intikam alınmasını emretti. Sonraki Thessalonika oyunlarının başlamasından hemen önce takviye edilen garnizon, hipodromun kapılarını kapatarak imparatorun emrini yerine getirmek için içeri girdi. Askerler bir günlük eğlence için oraya gelmiş insanlar arasında isyandan kimlerin sorumlu olduğuna bakma zahmetine girmediler. Bir Romalı tarihçinin anlattığı gibi istinasız herkes, hasat zamanında kesilen ekinler gibi doğrandı . Katliamdan geriye kalan yürek parçalayıcı bir hikayeye göre, iki oğlunu oyunlara getirmiş bir tüccar, askerlere kendisini öldürüp çocuklarının hayatını bağışlamaları için yalvarır. Gotlar, çocuklardan birinin hayatını bağışlamayı kabul eder, ama hangisi olacağını seçmeyi tüccara bırakırlar. Feryat figan ağlayan baba oğullarına bakıp aynı ölçüde çok sevdiği iki oğlu arasında tercih yapamadığı için çocuklarının katledilmesini çaresizce izlemek zorunda kalır. Askerler o gün en az yedi bin kişiyi katletti. Erkekler, kadınlar ve çocukların parçalanmış ölü bedenleri, Yunan güneşinin altında çürüsün diye stadyumun çevresine saçıldı. Bu dehşetengiz katliamın haberi çabuk yayıldı, şiddetli şok dalgası imparatorluğun her yanını sardı. Hıristiyan merhametine sahip biri olarak tanınan İmparator Theodosius pişmanlık içinde kıvranıyordu ama artık olan olmuştu. İmparator'un ruh halindeki değişimleri ve yaşadığı dayanılmaz kederi bilen Milan piskoposu Ambrose (daha sonra aziz olacaktı), Theodosius'u huzuruna kabul etmeyi reddetti. Bunun yerine ona, kendini aforoz edene veya kefaret ödeyene kadar komünyon ayininden -ve dolayısıyla kurtuluştan- mahrum bırakılacağı tehdidini içeren bir mektup gönderdi. Eğer gelirseniz, kurban sunmaya cüret edemem, diye yazıyordu. Tek bir masumun kanı döküldükten sonra bile buna izin verilmemişken, bir sürü insanın kanı döküldükten sonra izin verilir mi. Sanmıyorum. Şimdiye kadar hiçbir kilise görevlisi bir Roma imparatoru için kamusal ceza talep etme cesareti gösterememişti. Theodosius'un kendisine sunulanı kabul etmekten başka seçeneği yoktu. Canı tehlikedeydi. Eşsiz bir kendini aşağılama gösterisi içinde, dünyanın efendisi, her zaman muzaffer, ebediyyen kutsal Augustus, rütbelerini çıkararak Milan katedralinin soğuk taş zemininin üzerinde feryat figan ağladı. Sekiz ay sonra, Theodosius'un komünyon ayinine katılmasına izin verildi. İmparator canını ancak, kilise nezdinde kritik olan itibarını yitirme pahasına kurtarabildi. Ambrose çok geçmeden bu avantajını kullanıp Theodosius'u paganizmi bastırması için zorlayarak Roma'nın, Hıristiyanlık öncesi dinlere gösterdiği yapmacık hoşgörüsüne son verdi. Bir asırdan biraz daha uzun bir zaman sonra, eşcinsellik resmen Hıristiyan Tanrısı'na karşı suç sayılarak yasaklandı ve ihlal edenler ölümle cezalandırıldı. Taşralı bir araba yarışçısının tutuklanmasıyla başlayan hadise, sadece birkaç ay içinde Roma ve Hıristiyan tarihinde bir dönüm noktasına dönüştü. İsmi bilinmeyen araba yarışçısının kaderi de bilinmiyor ama kadim pagan dinleri gibi onun da mutlu günlerinin sayılı olduğunu tahmin etmek zor değil. O vakte dek rağbet görmeyen seks yasalarını yürürlüğe sokan Theodosius, imparatorluğu kiliseye tabi kıldı. Butherik'i dilim dilim eden kalabalık dindar değildi, ancak eşcinselliğin onları imparatoru ettiğinden çok daha az rahatsız ettiği -en azından oyunlar kadar önemli bir olay söz konusu olduğundaaçıktı. [48] Her ne kadar Roma'daki güçlü kültürel normlar, uzun zamandan beri mevki sahibi erkeklerin yalnızca aktif cinsel rol almalarını öngörse de erkek erkeğe seks Roma dünyasında çoğunlukla yasaldı. Köleler, yurttaş olmayanlar ve fahişeler gibi diğer ayak takımından, pasif kadın- rol üstlenmesi bekleniyordu. Seneca, kişinin cinsel pasiflik yüzünden erdemini yitirmesinin özgür doğanlar için bir suç ve köleler için bir zorunluluk olduğunu yazmıştı. Pasif roldeki erkek için kullanılan Latince ifade muliebria patitur, yani kadın deneyimini yaşamak idi. Vir (erkek) sözcüğü salt bedensel özelliklerle tanımlanmıyordu. Daha ziyade erkek , kadınların ve kölelerin kaderi olan cinsel hakaretlere asla maruz kalmayan Romalı yurttaş demekti. Yunan toplumunun kimi seçkin tabakalarında ergen bir oğlan, akıl hocalığı ve sosyal bağlantılar için seks hizmeti verdiği olgun bir adamla hassas bir ilişki kurabiliyorken, Roma'da durum bunun tam tersiydi. Genç erkek yurttaşların pasif konuma sokulmalarına asla izin verilmiyordu. Theodosius'tan önce eşcinsellikle ilgili birkaç yasadan biri, -işin içinde üst sınıf oğlanlar varsa- oğlancılığı yasaklıyordu. Genç erkek yurttaşlar, dokunulmaz olduklarını belirtmek için penis şeklinde tılsımlar takardı. Özgür delikanlıları sokakta takip etmek bile yasaktı. Romalı bir yurttaş erkekliğini koruma yasasını ihlal etmekle suçlanabiliyordu. MÖ 326'da bir yargıcın oğlu olan Titus Ventruius, iflas edip onunla seks yapmak isteyen bir adama satıldıktan sonra borca karşılık kölelik uygulaması kaldırıldı. Titus'u satın alan adam, artık bir köle olduğu için onu istediği gibi kullanabilirdi ama Titus direnerek adamı konsüllere ihbar edince adam hapse atıldı. [49] İki yüzyıl sonra, ünlü general ve konsül Gaius Marius'un ordu görevlisi olan yeğeni, sürekli tecavüz etmeye çalıştığı bir asker tarafından öldürüldü. Normal koşullarda askerin infaz edilmesi gerekirken, Marius onu onurlandırdı. Yeğeninin, askeri zevk için kullanma niyetini görmezden gelmesi, askerin bedeninin seks nesnesi olmasına yol açardı ve Marius buna izin veremezdi. Roma'da eşcinsellik (en azından pasif olanı) her zaman utanç verici olmasına rağmen Hıristiyan döneme kadar yasadışı değildi. Pasif eşcinsellik suçlamaları yaygın olmakla birlikte genellikle zararsız ithamlardı. Alay konusu olan kişi, özgür bir erkeği zorla alıkoymadığı sürece, büyük olasılıkla ağır cezadan kurtuluyordu. Roma iktidarının timsali ve Galya fatihi Julius Sezar'ın, Bitinya Kralı Nikomedes'i arkasına aldığı yaygın bir kanıydı. Hatta askerleri Sezar Galyalılara fazla geldi ama Nikomedes de Sezar'a fazla geldi, diye şarkı söylüyorlardı. Sezar bu hakareti savuşturdu. Yeğeni Octavian da (daha sonra Augustus denilecek) meşhur amcasının eşcinsel arzularına teslim olmakla suçlanıyordu şüphesiz korkunç bir iddiaydı bu ama Octavian'ın kariyeri tehlikede değildi. Claudius hariç, Roma'nın ilk on beş imparatorunun hepsi erkeklerle seks yapmıştı. Alaya maruz kalma ihtimaline rağmen yönetici sınıftan erkekler, ya tedbiri elden bırakmadan kendi aralarında ya da açıkça fahişelerle ve kölelerle seks yapmaya devam ettiler. Efendisinin tarlasını sürmek zorunda olan zavallı delikanlı, bizzat efendisini ‘sürmek' zorunda kalan delikanlıdan daha az köleydi, diyor Juvenalis. Üst sınıfın altındaki erkek yurttaşlardan kaç tanesinin bu görüşü paylaştığını bilmiyoruz. Quintilian, vasıfsız bir adamın mahkemede şöyle dediğini iddia diyor Siz zenginler evlenmezsiniz, oyuncaklarınız yeter size, sizin için kadın rolü oynayan şu oğlan köleleriniz. Öte yandan 4. ve 5. yüzyıllarda Hıristiyanlığın büyüyen hakimiyetiyle beraber eşcinsellik hem yasadışı hem de utanç verici bir hale gelmişti. Paganizmle ilişkilendirilen erkek erkeğe seks, yoğun devlet baskısına maruz kalmıştı. Fenike'deki rahipler Venüs diye tanınan menfur iblise yenik düşüp ismi lazım olmayan erkekler cinsiyetlerinin saygınlığını unuttuktan sonra Konstantin, Fenike'deki tapınakları yıktı. Mısır'daki imparator daha da ileri giderek aynı suçlama üzerine bir grup rahibi infaz etti. Eşcinselliğe şiddetle karşı çıkan bir Hıristiyan senatörün etkisinde kalan Konstantin'in oğulları, Konstans ve II. Konstantinyus, 342'de tarihi bir kararname çıkardılar Bir erkek kadınmış gibi çiftleşirse, erkeğe kendini sunan kadın ne arzulayabilir ki. Seks işlevini yitirdiğinde, bilinmemesi evla olan suç işlendiğinde, Venüs doğasını değiştirdiğinde, sevgi aranıp da bulunmadığında, o zaman yasaların devreye girmesini ve yasaların intikam kılıcıyla perçinlenmesini emrediyoruz. Bugün ve yarın, arsızlar öngörülen cezalara çarptırılsın diye. İfadeler örtük ama çoğu tarihçi şu noktada hemfikir ki, yasaların hedef aldığı arsızlar pasif eşcinsellerdi. Utancı ortadan kaldıracak olanın, en azından bir süreliğine, devletin intikam kılıcı olduğu da açıktı. Kırk sekiz yıl sonra 390'da Theodosius, Thessalonikalı araba yarışçısını kapana kıstıran bir yasa çıkardı. Bu yasaya göre Roma'nın intikam ateşi, erkek bedenlerini… karşı cinse özgü eylemlere teşvik eden herkesi yakıp kül edecekti. Burada da yasa retorik açıdan uzun ama ayrıntılar açısından kısaydı. Yine de şurası açıktı ki, Theodosius esasen erkek genelev işçilerini, yani yasanın apaçık belirttiği tek grubu hedef almıştı. İmparator, aktif eşcinsellerin de diri diri yakılmasını kastetmiş miydi. Muhtemelen hayır zira burada da yasa, erkek bedeninin kadın bedeni gibi kullanılmasının doğal olmadığını vurguluyordu. Ne var ki, bu bile Butherik'in araba yarışçısını tutuklamasına ve farkında olmadan da olsa Aziz Ambrose'nin güç oyunlarının kıvılcımını ateşlemesine yetti. Bütün bu Hıristiyan ateşine rağmen, aktif eşcinselliğe karşı açık bir yasa 533 yılına kadar çıkmadı. O yıl Justinian, doğanın tersine eylemlerde bulunanların öldürülmesini emretti. Bundan böyle her türlü eşcinsellik Tanrı'ya karşı resmen bir suçtu. Roma'nın cezaları ilahi iradenin araçlarıydı sadece. Justinian bilhassa din adamları arasındaki eşcinselleri infaz etmeye başlamıştı çoktan. On yıldan uzun bir süre önce Justinian'ın zulmü artık taşradaki eşcinsel psikoposlara da ulaşmıştı. Birçoğu yakalanıp Konstantinopolis'e getirilerek işkenceden geçirilip hadım edilerek öldürüldü. Hadım ederek öldürme, eşcinselliğe verilen resmi cezalardan biri haline geldi. Justinian, Sodom'un eşcinsellik yüzünden yıkıldığı yolundaki hikayeyi doğru kabul etmişti. Ayrıca yönetimi sırasında Konstantino-polis'i sallayan depremler için de eşcinselliği sorumlu tutuyordu. İmparator, erkeğe yakışmayan şehvetin düşmanı olarak Tanrı'ya hizmet ettiği inancına sımsıkı bağlanmış olsa da eşcinsellik karşıtı girişimleri düpedüz ahlaksız ve feciydi. 18. yüzyıl tarihçisi Edward Gibbon şunları yazıyor İnfazlarının acımasızlığı, geçerli sebeplerle izah edilemez. Her türlü adalet ilkesine karşı çıkılarak… günahkar bir uzvun kesilmesi veya keskin kamışların en hassas bölgelerin kanallarına, gözeneklerine sokulması suretiyle acı dolu bir ölüm infaz ediliyordu… Haysiyetsizlik ve ölüm cezası, çoğu zaman bir çocuk veya hizmetçinin şüpheli ve zayıf ifadesine dayandırılıyordu [İmparatora karşı çıkan] zengin gençlerin ve [imparatoriçe] Theodora'nın düşmanlarının suçluluğu söz konusu olduğunda hakimler peşin hükümlüydü ve oğlancılık, suçlanamayacakların suçu olmuştu. Gördüğümüz gibi eski Yunan ve Roma, cinsel kategorilerini cinsiyete değil, aktif-pasif ikiliğine dayandırmıştır. Bir erkeğin başka erkeklerle seks yapması genellikle tali bir meseledir, önemli olan o erkeklerle tam olarak ne yapıldığıdır. Ne İncil ne de Justinian sonrası Batı hukuku sekse dair bu tür ayrımlar yapmıştır. Yaklaşık bin beş yüzyıl boyunca bütün eşcinseller sapkınlık ve patolojiyle ilişkilendirilecek ve eşcinseller hukuk yüzünden çok sıkıntı çekeceklerdir. Başyargıç Warren Burger söz konusu yasayı nefret uyandırıcı ve adaletsiz görmek yerine bin yıllık ahlak öğretisinin bir örneği olarak değerlendirdi. Burger, Roma yasasının eşcinselerin yarısını -aktif olanları- suçsuz saydığı gerçeğini göz ardı ettiği gibi, bu yasanın bir halk isyanını başlatıp binlerce insanın ölümüne yol açtığı ve imparatorluğun gücünü kalıcı şekilde zayıflattığı gerçeğine de değinmemişti. Hayat Justinian'dan sonraki asırlar boyunca, eşcinseller ve aslında seksten zevk alan herkes için çok daha kötüye gidecekti. 4. İlk Hıristiyanlar zulümden kaçarken, gelecek yeni bir dünya özlemi içindeydiler ve aradıkları kurtuluşun yakın olduğuna inanıyorlardı. Hıristiyanlığı organize bir din olarak inşa eden insanlar, en azından bir süreliğine münzevi keşiş veya sofu olarak yaşadılar ve bedensel çileyi Tanrı'ya bağlılıklarının bir parçası olarak gördüler. Kendilerini çevrelerindeki azgın pagan dünyadan ayırmaya çalıştıkça dünya görüşleri sertleşti. İşte bu mahrumiyet sırasında gelişen Hıristiyanlık doktrini, bedenin bir korku nesnesi olduğunu ve ruhun ancak bedenin inkarı yoluyla kurtuluşa erdirilebileceğini ilan etti. Hıristiyanlar siyasi iktidarı ele geçirmemiş olsalardı, mütevazı bir cemaat olarak hatırlanacaklardı. Beden (seksi özleyen) ile ruh (seksin harap ettiği) arasındaki çatışmayı ısrarla vurgulamaları tarihsel bir konu olmaktan öteye geçmezdi. Bedenle mücadele eden ve Hıristiyanlığın ilk dönemlerinden daha fazla takipçiye sahip olan başka dini cemaatler de vardı. Fakat onlar zaman içinde silinip gittiler. Cinsel sevginin ruhsal ölümü beraberinde getirdiği yönündeki Hıristiyan anlayış, İmparator Konstantin'den günümüze kadar Batı seks hukukunun mihenk taşı oldu. Oldukça kısa bir sürede Hıristiyanlık, mücadeleci bir taşra grubunu Roma devletinin kritik öneme sahip bir kolu haline getirdi. İlk adım Konstantin'in 313 tarihli Milan Fermanı'ydı. Bu ferman, bütün dini inançlara hoşgörü göstererek Hıristiyanlık üzerindeki baskıyı kaldırıyordu. Aynı yüzyılın sonunda Hıristiyanlık Roma'nın resmi dini haline geldi ve eskinin mazlumları yeninin zalimleri oldular. Piskoposların etkisi altındaki imparatorluk paganizmi şiddetli bir şekilde bastırdı. Aynı zamanda Hıristiyanlığın değişik mezhepleri gelişmiş bir organizasyon içinde birleşti. Roma'nın Avrupa, Afrika ve Doğu üzerindeki hükümranlığı zayıflarken, kilise boşluğu doldurma gücüne sahip tek kurumsal iktidardı. Bunun seks hukuku açısından uzun vadeli sonuçları muazzamdı. [51] İsa sevgi hakkında çok şey söylerken, seks hakkında fazla konuşmamıştı. Her ne kadar kendi hayatı yerel ölçütlere göre nispeten nezih idiyse de cinsel davranışın ince noktaları onun ana meselesi değildi. Evli olmayanlar veya eşcinseller arasındaki cinsel ilişkiye dair hiçbir beyanatta bulunmamıştı, fahişelere karşı hoşgörülüydü ve zina yapanlara karşı Yahudiler kadar sert değildi. Fakat fani İsa bu dünyada uzun zaman kalmadı ve çok geçmeden onun kelamını başkaları üstlendi. En etkili takipçileri seksin her türüne kafa yorup cinsel ahlak meselelerine bir hayli zaman ayırdılar. İsa'nın görece kayıtsızlığı, Hıristiyanlığın babalarını Kurtarıcı adına katı bir kısıtlamalar silsilesine başvurmaktan men etmedi. Hıristiyan azizlerin ilk neslinin baskın figürü, herhangi bir cinsel davranışı neredeyse cinayet kadar kötü gören Havari Paul'dü. Eşcinsellerin, mastürbasyon yapanların, zina yapanların, salt zevk için cinsel tatminin peşinde koşanların Tanrı'nın krallığına giremeyeceğini söylüyordu. Paul evliliğin büyük savunucularından olmasa da eşler arasındaki üreme amaçlı ilişki insanlar için bir bedenin diğeriyle buluşmasının tek yoluydu. Ona göre evlilik, seksten tamamen feragat edemeyecek kadar zayıf kimseler için bir payandaydı. Yanmaktansa evlenmek daha iyidir, diyordu. Çağdaşları gibi Paul de İsa'nın İkinci Gelişi'nin yakın olduğuna inanıyordu. Tanıdıkları dünyanın sonu geliyordu. Evlilik ve çocuk gibi dünyevi meşgaleler ruhsal kurtuluşu geciktiriyordu. Bu arada takipçilerine nefis terbiyesi öğüdü veriyordu. Bakireler dayanabiliyorlarsa öyle kalmalı, evliler de eşleriyle durmalıydılar. Bundan böyle boşanmak, yeniden evlenmek, fahişelik veya metres ilişkisi yoktu. Paul zina yapma isteğini dizginlemek için eşlerin birbirlerinin cinsel arzularına teslim olmasını salık veriyordu. Tanrıya adanmış bekarlık öteki dünyadaki kurtuluşa erişmenin tercih edilen yoluydu ama Paul sadece kendisi gibi ruhani büyüklerin buna katlanabileceğini biliyordu Keşke herkes benim gibi olsaydı, dese de gerçeğin böyle olmadığının farkındaydı. Sıradan Hıristiyan için sınırlı ölçüde seks kabul edilebilirdi, en azından Hüküm Günü'ne kadar. [52] O gün hiç gelmedi, ne Paul yaşarken ne de ondan sonra. Fakat Hıristiyanlığın babaları, dinsel doktrini insan arzularının süregiden gerçeklerine uydurmak yerine libidoya karşı yürütülen kampanyayı güçlendirdiler. Seks ve kurtuluş birbirini dışlayan şeyler haline geldi. Paul'den sonra Aziz Jerome (347–420 dolayları) geldi ve Tensel hazzın tohumlarını taşıyan her şey zehirdir, diyerek evlilik bağındaki de dahil bütün cinsel ilişkilerin kirli olduğunu buyurdu. Sonradan aziz olan piskopos Hippolu Augustinus (354–430) her türlü cinselliği dışlamada ondan da katıydı. Hıristiyanlığa sonradan dönen Aziz Augustinus'un cinsel organların ihtiyaçlarını dosdoğru ruhun saflığının karşısına yerleştiren doktrini, ilk günah doktrinini son haline ulaştırdı. Sonbahardan önce seks verimsizdir, diye yazmıştı Augustinus. Üreme, şehvetin değil irade nin bir işleviydi. İnsanın cinsel organları, elleri ve ayakları gibi uysal uzuvlardı. Âdem ile Havva cennetten kovulduktan sonra her şey değişmişti. Sonra apışlarına baktılar ve dokunulmayı, okşanmayı isteyen bedensel zorbalarla canavarları gördüler. Âdem ile Havva bedenlerinin isteklerine karşı koyamadıkları için kendilerinden nefret ettiler ve utançlarını yapraklarla örttüler. Ne var ki, ilk cinsel organlar sonraki bütün cinsel organlar gibi amansız ve dayatmacı olmaya devam etti. Cennette üreme ahlaken hükümsüzken cennetin dışında lanetlenen bir şeye dönüştü. [Cinsel organların] isyankarlığı ve iradeye meydan okuması insanın ilk günahının cezasının apaçık bir kanıtıdır, diye yazmıştı Augustinus. Cinsel taleplere karşı tek silah ahlaki iradeydi ama üreme organlarına her zaman manevi tazminat konuluyordu. İyi bir Hıristiyan cinsel dürtüye bir süre direnebilirdi ama Augustinus bir ömür cinsel perhiz yapmanın imkansız olduğunu görecek kadar dünyayı tanıyordu. Risalelerinden birini hazırlarken kendisine yirmi beş yılını dindar karısıyla birlikte dini esaslara riayet ederek ölçülü şekilde yaşamış seksen dört yaşındaki bir adamın zevk uğruna kendine müzisyen bir kız satın aldığı anlatılmıştı. Augustinus'a göre Âdem ile Havva'nın günahları ve insanlığın ebedi laneti nedeniyle bu yaşlı adam itibarını yitirmişti. Her arzu kabarması, şehvetten doğan her çocuk, ilk günahın bariz kanıtlarıydı. Biz, hepimiz massa damnata, yani lanetli kalabalığız ve hep öyle olacağız. Augustinus, rahatlıkla itiraf ettiği üzere, cinsel dürtülere yabancı değildi. Bir oğul sahibi olduğu metresiyle on beş yıllık ilişkisi dahil pek çok aşk ilişkisi yaşamış olan Augustinus, hayatının erken döneminde payına düşen cinsel deneyimleri fazlasıyla yaşamıştı. Zina denizinin çalkantılı ve köpüklü sularına kendimi attım ve orada çırpınıp durdum, diye yazmıştı. Her ne kadar metresini sevse de, annesinin ayarladığı on bir yaşındaki bir kızla evlenip onu terk etmişti. Yeni eşinin reşit olmasını beklerken, hâlâ şehvetin kölesiydi ve o sebeple hiçbir bakımdan eşi olmayan başka bir kadın edinmişti. Bu arada tam bir inançla olmasa da, Bana saflık ve itidal ihsan eyle, diye yalvarıyordu Tanrı'ya, ama şimdi değil. Ancak zengin bir cinsel hayat yaşadıktan sonra Hıristiyanlığa yöneldi ve dünyanın o zamana kadar gördüğü en ateşli cinsel perhiz taraftarlarından biri oldu. Madem seks kirli ve tiksinç bir şeydi, o zaman İsa'nın daha yüce bir şeyden gelmiş olduğu sonucuna varmak zor olmayacaktı. Hıristiyan apolojist Arnobius, Kurtarıcı'nın hissiz meninin ileri fışkırması sonucunda doğduğuna inanmanın kafirlik olduğunu savunuyordu. İsa'nın annesi, Havva'nın bakire zıddı, iffetin kuru tuğlalarından şekillenmiş ideal bir kadın olarak yaratılmıştı. Erken dönem Hıristiyanlığın uç bir mezhebine göre İsa dünyaya yetişkin olarak gelmiş ve evli de olsa fiilen seks yapmış herkese dini ayinleri yasaklamıştı. Eğer Hıristiyan yaşamı, 2. yüzyıl teologu Tatian'ın sözleriyle, bekaret sınırlarının dışında düşünülemez ise, bir Hıristiyan libidosunu ne yapacaktı. Augustinus arzularını iman ve irade gücüyle bastırırken, bazıları da bedenleriyle kavgaya tutuşmuştu. Aziz Benedikt zihninde beliren bir kadın görüntüsü yüzünden kıyafetlerini çıkarıp, bedeni yara bere içinde kalana kadar dikenli yatakta yatıyordu. Böylece ruhundaki hastalığı bedenindeki yaralarla def edip günahı fethediyordu, diye hikaye devam ediyordu. 3. yüzyılın meşhur alimi Origen gibi başkalarına gelince, onlar cinsel organlarını kesip atıyorlardı. Kilise 325'te hadım olmayı yasaklamıştı ama yine de manevi saflığın iffeti gerekli kıldığı mesajını veriyordu. Cinsel perhiz fikrini Hıristiyanlar icat etmemişti ama onu çarpıcı bir noktaya taşımışlardı. Din adamları tarafından cemaatlere anlatılan ilk azizlerle keşişlerin hayatları çoğu zaman başarılı şekilde karşı konulan yoğun cinsel ayartma hikayeleri içeriyordu. Augustinus, hayatının on üç yılını çölde şeytanın yoluna çıkardığı iğrenç fikirlerle mücadele ederek geçiren Aziz Anthony'i kendine örnek seçmişti. Geceleyin şeytan güzel bir kadının çekici suretine bürünür, bütün hatlarıyla şehevi düşünceler uyandırırdı. Aziz Abraham, Anthony'den daha düşük mertebedeydi ama düğün gecesi müstakbel karısından kaçtığı için yüksek paye kazanmıştı. Ayrıca iffetli kalmak için uç noktalara savrulan azizeler de yok değildi. Azize Alexandra erkekleri baştan çıkarmamak için on yıl boyunca kendini Mısır'da bir mezarın dört duvarı arasına hapsetmişti. Azize Radegund 540 dolaylarında yakalanıp bir Frenk kralla evlenmeye zorlanmış ama adamın tekliflerini geri çevirip gecelerini evin dışındaki tuvaletin yakınında, soğuk zeminde dua ederek geçirmişti. Bir süre sonra kral pes edip onun bir manastıra kapanmasına göz yummuştu. Cinsel açıdan kirlendiği için işkence ve ölümü tercih eden azizeler en büyük hayranlığa mazhar oluyorlardı. 3. yüzyılda yaşamış Sicilyalı Azize Agatha, Romalı bir konsülün arzularına teslim olmak yerine işkence sehpasına gerilip demir kancalarla etinin kemiklerinden ayrılmasına seve seve izin vermişti. Her ne kadar bunlar izlenmesi imkansız örnekler olsa da sıradan Hıristiyanların bir şekilde böyle davranmaları bekleniyordu. Batı'da hiçbir büyük din, müritlerinden üreme dürtülerine karşı böylesine sert bir mücadeleye girmelerini istememişti. Cinsellikle ilgili kısıtlamalar her zaman mevcuttu ama amaç sekse son vermek değil, onu yönlendirmekti. Hıristiyan seks politikası ile pagan seks politikası arasındaki fark muazzamdı. Roma yasalarında kadınlar ve erkeklerden (en azından uygun sınıftan olanlardan) evlenmeleri bekleniyordu ve eğer çocuk yapmazlarsa cezalandırılıyorlardı. Erkekler metres tutmakta ve fahişelerle birlikte olmakta özgürdüler. Öte yandan Roma Hıristiyanlaşınca, cinsel perhiz fikri devlet politikası oldu ve eski yasalar çöpe atıldı. Yasa koyucular seksi kötü gördüklerinde, cezai bakımdan daha sert yasalar yazarlar. Cinsel birleşme olmadan üremenin yolunu kimse bulamadığı için sekse en azından bir süre hoşgörüyle bakıldı ama çok geçmeden kilise seçenekleri daraltmaya başladı. İlk Roma yasalarına göre rıza olduğu sürece evlilik sürüyordu ve erkekler -daha sonra kızlar veya aileleri birlikteliğe razı olduğu süreceevlenmek vaadiyle kız kaçırmakta özgürdü. Bu durum Konstantin idaresi sırasında değişmeye başladı. Evlilik resmi bir niteliğe kavuştu, metreslik yasaklandı ve boşanmak zorlaştırıldı. Eşler arasında zar zor da olsa sekse yine izin veriliyordu. Augustinus'tan etkilenen Papa Büyük Gregory (540–604 dolayları) evlilik içi ilişkinin ancak zevk içermediği sürece caiz olduğunu ilan etti. 6. yüzyılın sonuna gelindiğinde bu durumu garantiye alacak yeni yasalar yürürlüğe girmeye başladı. [53] Ceza Kılavuzları ve Seksin Bedeli Avrupa'nın erken döneminde köylü halk Aziz Augustinus'u hiç okumamıştı. Neredeyse hiçbiri okuma yazma bilmediğinden, Tanrı'nın kelamını anlaşılır şekilde tercüme eden yerel din adamlarına bel bağlamışlardı. İsa'nın tanrısallığı veya Teslis'in doğası hakkındaki karmaşık sorulara köylerde rastlanmıyordu. Buralarda insanları ilgilendiren ve rahiplerin de çokça zaman ayırdıkları mevzu seksti. Din adamları erken ortaçağın ahlak polisleriydiler ve cehennemden kurtuluşun, seksten olabildiğince uzak durmaya ve gerektiğinde seksi sınırlı ölçüde yaşamaya bağlı olduğunu öğretiyorlardı. Hıristiyan seks politikasının kaba hatları Augustinus ve Jerome gibilerince çizildi ama beş yüzyıldan daha uzun bir süre boyunca asıl iş kiliselerin günah çıkarma hücrelerinde yapıldı. Papazların ve tövbekarların çoğu birbirini gayet iyi tanıyordu ama günah çıkarma hücresinin karanlığında komşuluk ilişkileri sona eriyordu. Papazlar günah çıkarma rolünü üstlendiklerinde artık eski dost veya manevi önder değil, tövbekarların kötü amellerini tartıp neticeye bağlayan yargıçlardı. Günah çıkarma ritüeli tövbekarın cinsel yaşamının her ayrıntısını rüyalar, boşalmalar, pozisyonlar, aldatmalaranlatmasını gerekli kılıyordu. İnsanların neredeyse tüm cinsel faaliyetleri yasak olduğundan bu itiraf işlemi tüyler ürpertici olsa gerek. İtirafı dinleyen papaz, kilisenin iyi cinsel davranışı kötü olandan ayırt etmek için kullandığı penitential lere, yani ceza kılavuzlarına başvurarak her günaha belli bir ceza veriyordu. Bu kılavuzlar kilisenin en üst görevlileri tarafından yazılarak, yerel olarak derleniyordu ve bir bölgeden diğerine önemli ölçüde farklılık arz ediyordu. Aralarındaki farklılıklara rağmen hepsinin verdiği temel mesaj şuydu Her türlü seks kirli ve kirleticidir ama bazı seks eylemleri diğerlerinden daha fenadır. Bazı kılavuzlar her birinin ayrı cezası olan yüzlerce farklı seks eylemini ve düşüncesini sıralıyordu. Genellikle cinsel eyleme getirilen ilave kısıtlamalarla birlikte oruç tutmayı da içeren cezaların amacı, Tanrı'nın affına sığınılmasıydı ama bazı günahlar diğerlerine kıyasla daha büyük bir af gerektiriyordu. Bir kılavuzda şöyle yazıyordu Nasıl ki, [erkeği] bir katırla çiftleştirmek, bir erkekle çiftleştirmekten daha iğrençse, o erkeği bir erkekle çiftleştirmek, bir dişiyle [çiftleştirmekten] daha akıldışı bir suçtur. Aynı şekilde ıslak rüyalar, uyanıkken mastürbasyon yapmak kadar günah değildi. İlk kılavuzlar, cinsel perhizin Hıristiyanlar arasında fetiş haline geldiği 6. yüzyıl İrlanda'sının acımasız yörelerinden çıktı. Scothian adında saygın bir münzevi, kendini her gün ayartmaya çalışan sivri memeli iki kadınla aynı odada yaşamak suretiyle erdemlerini sınadı. Ayartılmaya daha fazla dayanamayınca da kendini soğuk suyla dolu bir fıçıya attı. İşte bu ortam içinde Kelt misyoner Aziz Columbanus bir kılavuz yazarak eserini İrlanda'dan İngiltere'ye ve Avrupa'ya getirdi. Günahlar ve onlara verilen cezaların toplandığı kılavuzun faydası hemen anlaşıldı ve çok geçmeden Avrupa'nın her yerinde ceza kılavuzları derlenmeye başladı kılavuzların her biri bulunduğu bölgenin önceliklerine göre hazırlanıyordu. Bu süreç, günah çıkarma işleminin yapıldığı her yerde bir kılavuzun bulunduğu 12. yüzyıla kadar sürdü. Bazı kılavuzlar papazlara günah teşkil eden davranışların kökünü kazımak için bazı sorgulama biçimleri salık veriyordu. Bir 11. yüzyıl kılavuzu erkeklere şunun sorulmasını söylüyordu Karınla veya başka bir kadınla köpekler gibi arkadan çiftleştin mi. Aynı kitap kadınlara da afrodizyaklar, lezbiyenlik, hayvanlarla cinsel ilişki, mastürbasyon, kürtaj, meninin ağızdan alınması ve aşk iksiri olarak âdet kanının kullanılması hakkında soru sorulmasını istiyordu. Aziz Albertus Magnus o günlerde itiraf hücrelerinde canavarca şeyler duyulduğundan bu tür ayrıntıların gerekli olduğunu söylese de başkaları günah çıkarma hücrelerinde yapılan böylesi ateşli konuşmaların ters etki yapabileceğinden endişe ediyorlardı. 821'de Orleanslı Theodulf, bu tür ayrıntılı sorularla insanların kafalarına olmadık fikirler sokmamaları için papazlara uyarıda bulunuyordu İnsanın öğrenmesinin yakışık almadığı pek çok şey, günah çıkarma hücresinde kaydediliyor. Bu nedenle papaz, itirafçıyı her konuda sorgulamamalı ki itirafçı kiliseden ayrıldığında şeytana uyup daha önce aklında olmayan bir suçu işlemesin. Aynı sebepten Papa I. Nicholas, birkaç yıl sonra Bulgar papazlara kılavuzları sıradan insanlara göstermemelerini söyledi. Kılavuzlar evliliğin ilk üç gününün yanı sıra, çarşamba, cuma, cumartesi ve pazar günlerinde, Paskalya perhizinde, Paskalya'yı takip eden haftalarda, Hamsin Yortusu'ndan önceki günlerde, Noel'den önceki ve sonraki birer ayda ve diğer bir sürü kutsal günde -kadının hamilelik, emzirme ve âdet dönemlerini saymıyoruz bile- eşlerin cinsel ilişkiye girmesini yasaklıyordu. En iyi ihtimalle geriye ayda dört gün kalıyordu. Bu günler için de katı kurallar vardı. Gündüz vakti asla seks yapılmıyordu ve okşayışlar, şehvetli öpüşmeler de kesinlikle yasaktı. Bir kılavuz, kocaların eşlerini çıplak görmesini yasaklıyordu. Misyoner pozisyonundan, yani erkeğin üstte olduğu pozisyondan başka pozisyonlara hayvansı ve tahrik edici oldukları gerekçesiyle izin verilmiyordu. Oral ve anal seks yirmi beş yıla varan oruç ve perhizle cezalandırılıyordu. Dahası, seksten sonra insanlardan kendilerini iyice yıkamaları ve kiliseye gitmemeleri bekleniyordu. Bu kısıtlamalar silsilesiyle seks yapmak her zaman riskliydi. Pek çok evli kadın papazlara utandırıcı itiraflarda bulunmaktan sakınsa da sessizlikleri içlerindeki ilahi ceza korkusunu silmiyordu. Papazlar yasak dönemlerde hamile kalındığı için cüzamlı veya sakat doğan çocukların dehşetengiz hikayelerini anlatıyorlardı. Kefaret ödemek zor olduğu için, çoğu evli kişi günah çıkarmaya devam ediyordu. Başka türlü, bir kılavuzun yazarı bir kadının kocasının menisini kullanarak afrodizyak hazırladığını veya dürtülerine yenik düşen bir çiftin oral seks yaptığını ya da başka bir çiftin koca şişman diye ayakta ters ilişkiye girdiğini nasıl bilebilirdi. Bütün bunlar yasaktı ve belli cezaları gerektiriyordu. Eğer evli çiftlerden çoğu zaman keşiş gibi yaşamaları bekleniyorsa, papazlarla rahibelerin daha katı cinsel kısıtlamalara tabi olduklarını tahmin etmek zor değil. 11. yüzyılda yasaklanana kadar din görevlileri arasında evlilik yaygındı ama kilise, evli papazlara iffetli evlilik yürütmelerini, yani eşleriyle seks yapmaktan sakınmalarını öğütlüyordu. Evlerinde veya manastırlarında hizmetçi kadın tutan papazlar kilise yetkililerini kandıramıyorladı, çünkü MS 325'te papazların anneleri ve şüphelenilemeyecek kadınlar dışındaki kadınlarla birlikte yaşaması yasaklanmıştı. Sıradan bir insanın bekar bir kadınla seks yapması bir yıllık cezayı gerektirirken, bir papaz için bu ceza üç ila yedi yıllık oruç, bir piskopos içinse on iki yıllık oruçtu. Bir kılavuza göre eğer bir papaz başka bir adamın karısını yatağa atarsa, kademesine bağlı olarak yirmi yıla kadar sadece ekmek ve suyla yaşamak zorunda kalıyordu. Bir kilise görevlisi eşini tahrik etmek için büyüye başvurursa çeşitli cezalara çarptırılıyordu Eğer birisi sevgi uyandırmak için büyüye başvurursa… bütün bir yılı ekmek ve suyla geçirme cezasına çarptırılsın… Eğer o kişi diyakoz ise iki yıla, papaz ise üç yıla çarptırılsın. İnekle ilişkiye giren bir keşiş, aynı eylemi yapan hayvan sahibinin alacağı cezanın iki katıyla cezalandırılıyordu. Her ceza kılavuzu mastürbasyonu yasaklıyordu ama mastürbasyon yapan papazlar birbirlerine hafif cezalar veriyorlardı. Papazlar dinsel tefekkürün cinsel düşüncelerle kesintiye uğramasına şaşırmıyorlardı. Theodore Yasaları sadece düşünceyle boşalan bir papaza bir haftalık ceza öngörüyordu ama papazın bir kadınla birlikte olarak boşalması durumunda cezayı artırıyordu. Sıradan insanlar için mastürbasyonun cezası, eylemi yapan kişiye ve yapılış tarzına bağlıydı. Sözgelimi yapay araçlar kullanan kadınlar, erkeklerden daha sert cezalandırılıyordu. Mekanik yardım alan erkekler sadece kırk günlük cezaya çarptırılırken, yapay penis kullanan bir kadın eğer penisi yalnız başına kullanmışsa bir yıl, bir kadınla paylaşmışsa üç yıl cezaya çarptırılıyordu. Daha sonraki yüzyıllarda mastürbasyona daha sert cezalar verildi. Mastürbasyonu livatacılığa yol açan bir iğrençlik olarak gören Fransız teolog Jean Gerson 1388'de papazların mastürbasyon itirafçılarını dinlerken kullanmaları için bir kitap yazdı. Gerson çok az delikanlının veya adamın bu eylemi itiraf edebileceğini biliyordu, bu nedenle papazlara açık sözlü olmalarını salık veriyordu Dostum, genelde oğlanların yaptığı gibi aletine dokundun veya onu okşadın mı. Eğer tövbekarlar suçlarını ifşa etmeye yanaşmazlarsa, papazlar onlara günah çıkarma hücresinde yalan söylemenin ciddiyetini hatırlatıyordu. Ayrıca Gerson mastürbasyon yapanlara birtakım soğuma egzersizi öneriyordu sık sık dua etmek, kendini kırbaçlamak, soğuk suya girmek ve şeytanı def ederken yere tükürmek. Ceza kılavuzu yazarları eşcinselliği de kınıyordu ve mastürbasyonda olduğu gibi cezalar eylemin biçimine ve sıklığına göre değişiyordu. Bir İrlanda ceza kılavuzuna göre anal seks yapan oğlanlar iki yıllık cezaya çarptırılırken, aynı işi yapan adamlar üç yıla, suçunu tekrarlayanlar ise yedi yıla çarptırılıyordu. Bazı papazlar, ister erkek ister kadın tarafından yapılsın, oral sekse ömür boyu ceza veriyordu. Özellikle diğer cinsel suçlarla karşılaştırıldığında lezbiyenlik de sert muamele görüyordu. Bir Alman ceza kılavuzu lezbiyenliğe üç yıllık oruç cezası öngörüyordu ki bu, bir dula veya bakireye tecavüz etmiş bir adama verilen cezanın aynısıydı. İnsanların hayvanlarla yakınlaşması, hayvanlarla seks konusunda hazırlanmış ilk ceza kılavuzlarında yumuşak muameleyle karşılanıyordu. Buna ilk başta bir tür mastürbasyon gibi bakılıyordu ama sonunda cezalar ağırlaştı, özellikle de suçlu bir din görevlisiyse. Bir ceza kılavuzu genç erkeklerin hayvanlarla deneyim yaşamaya yatkın olduklarını ama bu durumun erişkinlikle birlikte sona erebileceğini söylüyordu. Hayvanlarla cinsel ilişkiye girdiğini itiraf eden gençlere sadece kırk günlük ceza verilirken, yetişkinlere bir yıllık ceza veriliyordu. Hayvanlara çok daha az merhamet gösteriliyordu. Theodore'un ceza kılavuzu erkekler tarafından kirletilmiş hayvanların öldürülerek etlerinin köpeklere verilmesi ni talep ediyordu. Hayvanlara merhamet gösterilmemesinin olası bir sebebi, onların para ödeyememeleriydi. Çoğu kılavuz günahkarların para ödeyerek arınmalarına izin veriyordu. Bu sayede kilisenin kasası doluyor, insanlar da günah çıkarmanın gereksiz telaşından ve utancından kurtulabiliyordu. Normalde seksin yasak olduğu gerdek gecesinde evliliklerini tamama erdirmek isteyen çiftler kiliseye bir miktar para vererek ilahi izni alabiliyorlardı. İngiltere'de Paskalya perhizi sırasında seks yapmanın bir yıllık cezası yüklü bir ödemeyle unutulabiliyordu. Bir ceza kılavuzu, zengin bir adamın üç gün boyunca kendisiyle birlikte oruç tutmaları için 840 adama para ödeyerek yedi yıllık oruç cezasından kurtulacağını yazıyordu. Parayla günahtan arınma sürecindeki kaçınılmaz yozlaşmaya rağmen ceza kılavuzları Hıristiyanlara bedenleriyle ne pahasına ne yapabileceklerini en ince detayına kadar gösteriyordu. Domuzla seks yapmış bir adam, eşiyle anal seks yapmış bir adamdan Tanrı katında daha az suçlu olduğunu bilirdi. Keza bazı bölgelerdeki kadınlar bir adamla oral seks yapmanın o adamı öldürmekten daha büyük bir suç olabileceğini biliyorlardı. Hangi ceza kılavuzlarının gerçekten kullanıldığını bilemeyiz ama pek çok suçlunun yola gelmeye çalıştığını tahmin edebiliriz. Lanetlenme korkusu, ayda sadece birkaç gün seks yapma anlamına gelse bile, bir inançlının kaldıramayacağı kadar ağır bir yüktü. Ceza kılavuzlarının etkili olduğu MS 500'den yaklaşık 1050'ye kadar uzanan dönemde Avrupa'da nüfus artışı azaldı. Sonraki Hıristiyan hukuku çiftlerin daha sık seks yapmasına izin verdiğindeyse artış başladı. Böylesine büyük demografik değişimlerin elbette bir sürü sebebi vardır ama yapılacak her açıklamanın yalın bir hakikati kabul etmesi gereklidir Nüfus artışı çoğunlukla cinsel ilişkiye bağlıdır. Yeni binyıldan itibaren ceza kılavuzlarının yerini resmi mahkemelerin uyguladığı genel yasalar aldıysa da ceza kılavuzlarının etkisi yüzyıllarca hissedildi. Seksin üzerine pis bir koku çöktü ve biz hâlâ o kokuyu alabiliyoruz. Daha 1980'de Papa II. Jean Paul, eşlerine karşı tutkulu cinsel arzu besleyen evli erkeklerin ahlaken zina suçu işlediklerini beyan etti bu tutumun izleri doğrudan ortaçağın başlarına ve ceza kılavuzlarının kasvetli ahlak evrenine kadar gider. [54] Talep Üzerine Seks Tecavüz, Evlilik Nafakası ve Seigneur Droit De Ortaçağda tecavüz görmezden gelinmez ama üzerinde fazla durulmazdı. Ancak çok ender durumlarda bir suç eylemi olarak ciddiye alınırdı. Geç ortaçağ/erken Rönesans döneminin mahkemeleri tecavüzü, olaydan sonra saldırganın ve kurbanın evlenmesinin beklendiği bir çiftleşme tarzı olarak görüyordu. Tecavüzün açıkça kınandığı yerlerde bile mahkemeler, ya kadınların sekse rıza gösterdiklerine ya da olayın yaşandığı koşullarda kadının erkeğe teslim olması gerektiğine hükmederek suçu hafifletiyordu. Tecavüz tartışmaları öteden beri seksten çok paraya odaklıydı. Roma hukuku tecavüzü bir tür hırsızlık olarak görüyordu dişi malını muhafızlarının elinden almak. Kadınların atlardan veya mobilyalardan pek farkı yoktu. Hıristiyanlık Roma'da hakim olunca tecavüz, biraz baştan savma olsa da kendi başına cinsel bir suç olarak yeniden tanımlandı fakat hukuk hâlâ kurbanlara karşı çok sertti. Soylu kızların kendi rızalarıyla kaçtıkları saptandığında kendilerini kaçıranlarla birlikte infaz ediliyorlardı. Çoğu vakada tecavüzde rızası olmasa bile kadın, daha güçlü bir tepki verebilirdi gerekçesiyle cezalandırılıyordu. Dahası, tevacüzcünün eve girmesine yardım ettikleri anlaşılırsa hizmetçilerin boğazına erimiş kurşun dökülüyordu. 6. yüzyılda Roma İmparatoru Justinian, kadınların kaçırılmasını veya tecavüze uğramasını her sınıftan insan için büyük bir suç saydı. Kurban ailelerine, iş üstünde yakaladıkları takdirde suçluyu öldürme izni verildi. Para cezalarını önlemek için kadınların tecavüzcüleriyle evlenmesi yasaklandı. Bu değişimler tecavüzü sadece mülkiyete değil, kadına karşı da bir suç olarak tanımlaması bakımından önemliydi. Ne var ki bu anlayış uzun sürmedi ve neticede kadınları zoraki seksten veya zapt etme yoluyla evlenmekten koruma noktasında fazla bir şey yapamadı. Ceza kılavuzları çoğu şiddet eylemini ve her türlü gayrimeşru seksi yasaklasa da bu ikisini nadiren birleştiriyordu. Bunları birleştirenlerse kadınları korumaktan çok düzensiz evliliklerin önüne geçme derdindeydi. Diğer önemli bir husus da ceza kılavuzlarının, sekse zorlansın ya da zorlanmasın, iffetsizlikle suçlanan dişi kurbanlara rahat yüzü göstermemesiydi. Öyle ki, suistimal edilmiş oğlanlar bile cezalandırılıyorlardı. Bir ceza kılavuzuna göre Küçük bir oğlan büyük bir adam tarafından suistimal edilirse oğlan beş yaşındaysa bir hafta oruç tutmalıdır. İşin içinde kendi rızası varsa, yirmi gün oruç tutmalıdır . Daha sonra ortaçağ kilise hukuku tecavüze (raptus) aforoz cezası verdi ama eğer ki kurbanı kendisiyle evlenmeye ikna ederse tecavüzcüyü bu cezadan tamamen muaf tutuyordu. Kilise doktrini cinsel şiddet konusunda genellikle muğlak kalırken, seküler hukuk gayet anlaşılırdı. Tecavüzün cezası paraya çevriliyordu. Kurbanın mertebesi ne kadar yüksekse, tecavüzcü o kadar çok para ödüyordu. Sözgelimi İrlanda'da yerel kabile şefleri yedi cumal değerindeydi ve her cumal yedi kadın köle veya süt veren yirmi inek değerindeydi. yirmi beş köleye karşılık geliyordu. İngiltere'de özgür bir kadının göğüslerini izinsiz okşayan bir adam beş şilin cezaya çarptırılıyordu. Eğer adam kadını yere yatırırsa ceza iki katına çıkıyor, onunla zorla ilişkiye geçerse ceza altmış şiline yükseliyordu. Kıtadaki Frenk kabileleri de aynı modeli takip ediyordu. Eğer adam özgür doğmuş bir kadınla rızaya bağlı seks yapmışsa, kadının ailesine kırk soldi ödüyordu, ama adam kadınla zorla seks yapmış ve onu eşi olarak tutmak istiyorsa, ceza on katına çıkıyordu. Hizmetçilere tecavüz etmekse çok daha ucuzdu. Tecavüz mağdurları sekse davetiye çıkardıkları veya saldırgana yeterince karşı koymadıkları suçlamasıyla da karşı kaşıya kalabiliyorlardı. İrlanda hukuku kendileriyle zorla ilişkiye girmiş adamları suçlamakta ağır davranan kadınlara yasal koruma sağlamıyordu. Lombardy'de seks yapan kızlar öldürülebiliyor veya aileleri tarafında satılabiliyorlardı. Birçoğunun böyle durumlara düşmemek adına kendisini sakınmak için nasıl çaba sarf ettiğini tahmin edebiliriz. 8. yüzyıl keşişi Diyakoz Paul, işgalci Avar askerlerine teslim edilmiş birkaç Lombard prensesine övgü dolu şarkılar söylüyordu. Kadınlar hazırlanmışlardı Çiğ piliç etlerini, göğüslerinin arasındaki kemerin altına koydular. Sıcaktan bozulan etler feci kokuyordu. Ve Avarlar kadınlara dokunmak istediklerinde onlara özgü olduğunu düşündükleri bu pis kokuya dayanamayıp lanet okuyarak oradan uzaklaştılar ve bütün Lombard kadınlarının kötü koktuğunu söylediler. Kadınlar sağduyuluydular. Olağanüstü önlemler mevcut olmayınca başka çareleri kalmamıştı tecavüzden kurtulmayı kendileri başarmak zorundaydılar. Nitekim bunu başardılar da, onurlarını korudular ve mesele yatışınca prensler ve krallarla güvenli evlilikler yaptılar. Seksin zorla yapıldığına dair şüphenin bulunmadığı durumlarda bile kurbanın bir şekilde hatalı olduğu sanısı hâlâ sürüyordu. Vaizlerin vaazlarında yer verdikleri ortaçağ Fransa'sından bir hikayeye göre genç bir kadın, bir adamın zorla bekaretini bozduğuna mahkemeyi ikna etmişti. Tecavüzcüye hemen kadına para ödemesi emredilince adam parayı ödemişti. Kadın mahkemeden ayrıldıktan sonra hakim adama kadını yolda yakalamasını ve ne yapıp edip parayı ondan geri almasını söylemişti. Tecavüzcü de kendine söyleneni yapmış ve kadına ikinci kez saldırmıştı. Kadın adama öyle güçlü karşı koymuştu ki, adam ondan parayı almayı başaramamış ve eli boş mahkemeye dönmüştü. Sonra hakim kadını mahkemeye geri çağırarak aldığı parayı iade etmesini emretmişti. Kadının parayı bu şekilde korumasından yola çıkarak bekaretini de korumuş olabileceğini söylemiş ve tecavüz asla gerçekleşmemiştir hükmüne varmıştı. Eğer tecavüz hamilelikle sonuçlanırsa, çocuğu taşıyan kadının mahkemede kazanma şansı neredeyse sıfırdı. O zamanlar hakim olan hamileliğin iki tohum kuramına göre, bir çocuğa hamile kalınması için hem erkeğin hem de kadının boşalması gerekiyordu. Boşalmaya her zaman zevk eşlik ettiğinden hamileliğin kadının zevk aldığını kanıtladığı düşünülüyordu. (Modernite öncesi aptallıklar diyerek buna gülecek olan herkes, Kuzey Carolinalı yasa koyucu Henry Aldridge'in 1995 tarihli yorumunu okumalı. Alridge hamile kalan tecavüz mağdurlarına yardıma yönelik yasa tasarısına karşı çıkarken şunu savunuyordu Gerçekler şunu gösteriyor ki, sahiden tecavüze uğrayan insanların sıvıları akmıyor, beden fonksiyonları çalışmıyor ve hamile kalmıyorlar. )[55] Evlilik içi zorla seks meselesine geldiğimizde manzara biraz daha farklılaşıyordu. Öncelikle şu basit tespiti yapalım Bir kocanın eşine tecavüze etmesi hukuken mümkün değildi. Bir kez evliliklerini tamama erdirdiklerinde koca eşinin bedenine sahip oluyordu. Hukuka göre evli kadın ömür boyu cinsel itaate razıydı. Elbette kocaların eşlerine karşı ne sıklıkla şiddete başvurduklarını hiçbir şekilde bilemeyiz ama eğer sabırlıysalar ve davaya para harcamaya istekliyseler, eşlerini boyun eğmeye zorlamanın başka bir yolu da vardı kilise mahkemesi. Kilise mahkemeleri ortaçağ boyunca bir eşin diğeriyle seks yapmayı reddettiği tartışmalar da dahil evlilikle ilgili davaların çoğuna bakıyordu. Artık eşinin kendisiyle ilgilenmediği söyleyen bir koca, onu yatağa dönmeye zorlayan bir kilise emri çıkarttırabiliyordu. Hakimlere göre evli kadın kocasına ödemek zorunda olduğu cinsel bir borca giriyordu. Bunun bir vagon dolusu hayvan yemi için ödeme talimatı vermekten bir farkı yoktu. Evlilik sırasında koşullar değişse bile evlilik borcu tatbik edilebiliyordu. Alexander (1159–81) gibi bir otorite, kocası cüzama yakalandığında bile bir kadının evlilik borcunun sürdüğüne hükmetmişti. Öte yandan evlilik borcu doktrini iki yoldan yürüyordu Kadınlar yıllar içinde çekiciliklerini yitirseler bile kocalarının kendilerine layıkıyla hizmet etmeleri yönünde kilise hakiminden bir emir çıkarmasını isteme hakkına sahiptiler. Dolayısıyla cüzamlı bir kadın hastanede seks yapmaya devam etmesini isteyebilirdi kocasından. Keza kocasından ayrı yaşayan bir kadın, cinsel ihtiyaçlarını karşılamasını kocasına şart koşan bir kilise davası açabilirdi. Yargı şöyle buyuruyordu [Koca] baba evindeki [karısını] haftada bir gece ziyaret ederek evlilik borcunu ödemekle yükümlüdür ve aksi emredilmedikçe bu yükümlülüğünü dosdoğru yerine getirmeyi sürdürmelidir. Kilisenin insanları birbirleriyle seks yapmaya zorlaması fikri, Hıristiyan seks hukukunun pek çok çelişkisinden biridir. Eğer seks evlilikte bile günahsa, kilise neden eşlerden seks yapmalarını istiyordu. Cevap Aziz Augustinus'a kadar giden temel Hıristiyan inancından geliyordu Seks dürtüsü kontrol edilemezdi. İnsan ne yaparsa yapsın, Âdem ile Havva'nın ilk günahı, cinsel organların tatmin aramaya devam etmesine sebep olmuştu. Kilisenin amacı, seks dürtüsünün evlilik dışında başka yönlere sapmasını önlemekti. Eşleri olmayan kadın ve erkekler ruhlarını tehlikeye atacak amelleri işleme riskini taşıyorlardı. Evlilik borcu neredeyse her şeye baskın çıkacak kadar temel bir şeydi. Bir otoritenin vardığı hükme göre âdet döneminde seks talep eden bir kadının, tatmini evlilik dışında aramaya meyledebileceği fark edildiğinde geri çevrilmemeliydi. Aynı şey tarlada çalışan bir kölenin karısı seks talep ettiğinde de geçerliydi. Eğer kadın daha fazla bekleyemeyip zinaya meyledecek gibi görünüyorsa, kölenin işine ara verip kadının ihtiyacını karşılamasına izin veriliyordu. Hatta erkekler Haçlı Seferleri'nde Kutsal Topraklar'a gitmek için eşlerinden izin almalıydılar ki onların yoklukları sırasında eşleri başka erkeklere meyletmesinler. Evli eşin cinsel taleplerini karşılamamanın sonuçları ciddiydi. Eğer reddetme karşı tarafın mastürbasyon veya zina yapmasına yol açmışsa, o zaman reddeden eş bu günahın suçunu paylaşıyordu. Ayrıca seksi geri çeviren eş ciddi fiziksel tehlikelerle karşılaşabiliyordu. Nitekim Paskalya arifesi gecesinde Sırp bir papaz eşi ve bir ineğin başından şunlar geçmişti [Seksin yasak olduğu] Kutsal Cumartesi akşamı bir şehvet iblisi papaza eziyet ediyordu. Cinsel perhizi hatırlayan karısı adamın dürtülerini tatmin etmeyi reddetti. Sonunda papaz ahıra gidip bir inekle rahatladı. Ertesi gün Paskalya kutlaması yapılırken kuş sürüleri kiliseye saldırdı. Bunun üzerine papaz kapıların ve pencerelerin kapatılmasını emretti ve cemaatin önünde gözyaşları içinde günahını itiraf etti. Daha sonra papaz ve cemaattekiler kapıyı açtı ve zarar görmeden oradan ayrıldılar. Ne var ki, papazın karısı dışarı çıktığında kuşlar saldırıya geçip kadını paramparça ettiler. Bu kıssadan alacağımız hisse açıktı Eşi onun şehvetini giderseydi, papaz günah işlemeyecek ve kadın da böyle feci bir bedel ödemeyecekti. [56] Talep üzerine seksin bir başka türü de asil toprak sahiplerinin kadın kölelerini düğün gecelerinde alıkoyma ayrıcalıklarıydı, her ne kadar droit de seigneur (lordun hakkı) veya jus primae noctis (ilk gece hakkı) âlimler arasında tartışmalı olsa da. Büyük ihtimalle asillere kadın kölelerinin bekaretini kocalarından önce bozma hakkı veren yazılı bir yasa hiç olmamışsa da pek çok lord en ufak bir korku duymadan emri altındaki kadınlardan istifade ediyordu. Toplumsal hiyerarşide üsttekiler alttakilere istedikleri gibi davranabiliyorlardı. Bu durum, yasa ne derse desin, feodal yaşamın bir gerçeğiydi. Yalnızca ilahi otorite araya girebilirdi. 9. yüzyılda yaşamış olan geleceğin azizi Aurillaklı Kont Gerald, çekici bir köle kızı görmüş ve doğuştan hakkı olduğu için kıza sahip olmaya karar vermişti. Hikayenin bir versiyonuna göre Tanrı, kızı kurtarmak için değil Gerald'ın kutsallığını korumak için son anda devreye girmişti [Gerald] kör ateşin yakıcı cazibesiyle kavruldu. Sonunda nefsine yenik düşüp kızın annesine geceleyin ziyarete geleceğine dair haber gönderdi. [Her ne kadar şeytana uymamak için dua etse de]… kararlaştırılan yere gitti ve ocağın yanında durup beklemeye başladı. Kız odaya girer girmez [Gerald] ilahi lütfa erdi ve kız ona eciş bücüş göründü. Kızın babası gerçeği söyleyene kadar bunun gördüğü kız olduğuna inanamadı. Gerald oradan hemen sıvışmış ve kızın mucizevi çirkinliği sayesinde günaha bulaşmamıştı. Hikayenin aslı daha yavan olsa gerek. Muhtemelen kızın ailesi onu tecavüzden kurtarmak için son bir çabayla çirkinleştirmişlerdi. Bu kurnazlıkların ne sıklıkla kullanıldığını veya kaç soylu tecavüzcünün Gerald gibi enayi olduğunu bilmiyoruz. Her yerde olduğu gibi ortaçağ Avrupa'sında da alt sınıftan kızlar –kaydedilmemiş- sayısız cinsel saldırıya maruz kalıyordu. [57] 13. yüzyıla gelindiğinde İngiliz hukuku tecavüze kağıt üstünde ciddi cezalar veriyordu ama süreç yine suçlanan adamların lehine işliyordu büyük ölçüde. Eğer tecavüzcü olduğu söylenen adam ruhban sınıfının bir üyesiyse (çoğu İngiliz tecavüz sanığının olduğu gibi), ılımlı cezaların temayül haline geldiği kilise mahkemesinde görülen davadan paçayı kurtarma şansı büyüktü. Eğer suçlanan kişi bir aristokratsa, davanın muhtemelen iyi muamele göreceği soylular mahkemesinde görülmesini talep edebiliyordu. Öte yandan eğer sanık asliye hukuk mahkemesine çıkarılabilmişse ve mağdur davayı sonuna kadar götürebilecek güce sahipse, sanığa ölüm cezası verilme ihtimali söz konusu olabiliyordu. Bu gibi davalarda hukuksal süreç kadınlar için meşakkatli ve tehlikeliydi. Saldırıdan hemen sonra genellikle çocuk olan mağdurdan bağırıp çağırması ve kanlı giysilerini saygın insanlardan oluşan gruba göstermesi bekleniyordu. Ancak ondan sonra suçu bildirmek için çeşitli kamu otoritelerine başvurabiliyor ve her seferinde olayı aynı şekilde anlatması gerekiyordu. Kırk gün içinde dava açmak zorunda olan mağdurdan başka belgeler de isteniyordu. Gelgelim belgelerdeki herhangi bir farklılık veya prosedürdeki başka yanlış adımlar davayı geçersiz kılabiliyor ve haksız ithamda bulunmaktan dolayı mağdur hapse atılabiliyordu. Bu sadece bir gözdağı değildi. Kendisine tecavüz etmiş adama dava açma cesareti gösteren kadınların neredeyse yarısı sonunda hapsi boyluyordu. 1320 yılının bir Mart akşamında, Londralı bir eyercinin on bir yaşındaki kızı Joan Seler kalabalık bir Londra caddesinde bulunan evinin dışında duruyordu. O sırada Fransız tüccar Reymond Limoges aniden kızı kolundan tuttuğu gibi sokaklarda sürükleyerek odasına götürmüştü. Mahkeme kayıtlarına göre Limoges kızı yere fırlatmıştı [Limoges] Joan'ın giysisini… beline kadar kaldırdı. Kız mavi bir ceket ve açık renkte bir iç gömleği giymişti. Adam elleriyle Joan'ın bacaklarını ve kalçalarını canice ayırdı. Bir hayli uzun ve iri erkeklik organını sağ eliyle Joan'ın mahrem yerlerine soktu. Apış arasını hırpaladığı Joan'ı kanlar içinde öylece bıraktı. [Limoges] efendimiz Kralımızın yasağına rağmen kızın bekaretini bozdu. Limoges işini bitirirdikten sonra kaçarken, Joan hemen yerel görevlilere ve babasına gidip saldırıyı bildirmişti. Bunun üzerine Limoges tutuklandı. Sekiz aylık bir çekişmeden sonra dava düştü çünkü Joan bir ifadesinde saldırının pazar günü, bir diğerindeyse salı günü olduğunu söylüyordu. Ayrıca Joan tecavüz davasını kırk günlük mühletten sonra açmıştı. Zaferinden duyduğu sevinçle havalara uçan Limoges bu sefer asılsız dava açarak kendisini suçladığı için Joan'a dava açtı. Ayrıca Joan'ın davayı takip etmesine yardım ve iştirak ettikleri savıyla kızın babasıyla birlikte başkalarının da peşine düştü. Kayıtlar Joan'ın babasının tutuklanmasıyla sona eriyor. Limoges suçsuz olduğu için değil, Seler Ailesi'nin mevcut hukuk sistemi içinde davayı yürütürken yaptıkları teknik hatalardan dolayı serbest kaldı. 1287'de Joan'dan daha küçük olan ve daha ağır saldırıya uğrayan bir kız, hukuken tecavüze uğrayamayacak kadar küçük olduğuna hükmedildiği için davasını kaybetti. Hugo adında bir adam, yedi yaşındaki Agnes'e saldırıp onunla ilişkiye girmek için cebelleşirken, kızın karnından ve burnundan kan gelmesine yol açmış tı. Agnes'in cinsel organının küçüklüğü Hugo'nun birleşme eylemini tamamlamasına engel olmuş ve saldırısını, mahkemenin deyişiyle, işe yaramaz bir eylem kılmıştı. Mahkemeye göre olayın tecavüz sayılması için eylemin tamama erdirilmesi şarttı. Hugo beraat etti. Venedik mahkemeleri tecavüze bir tür baştan çıkarma gözüyle bakıyorlardı. 1455'te Blasio adındaki bir adam, on yaşındaki Maria'yı zorla alıkoyduktan sonra ailesine evlilik sözü verdi. Aile evlilik teklifini kabul edince sorun çözülmüş görünüyordu. Ancak Blasio ortadan kaybolunca yasal işlemler başladı. Adam yakalanıp mahkemeye çıkarılarak dayak ve hapis cezası aldı, ayrıca Maria'nın ailesine çeyiz parası ödeyecekti. Mahkeme daha sonra Blasio'ya Maria'yla evlilik sözünü yerine getirirse cezadan kurtulabileceğini söyledi. Adam da hemen bu öneriyi kabul etti. Evliliğin tecavüzcü ile mağdur arasında bir seçenek olmadığı davalarda -tarafların farklı toplumsal sınıflardan geldiği durumlardaVenedik mahkemeleri suçu ağır cezalandırıyordu. 1320'de bir giysi tüccarının oğlu bir asilin kızına tecavüz etmek gibi büyük bir hata yaptı. Şehirden kaçtı. Yokluğu sırasında yetkililer ona şehre girmeyi daimi olarak yasakladılar ve girdiği takdirde şehirde sürüklenerek gezdirilmesine ve ellerinin kesilerek Piazza San Marco'da asılmasına karar verdiler. Adam muhtemelen şehre dönmemiştir. [58] Olamaz İktidarsızlık ve Soğukluk Tecavüzde gönülsüz kadının karşısında seks yapabilen bir erkek vardır, ama bazen her iki taraf razı olsa bile işler planlandığı gibi gitmez. Hatta bazen hiç gitmez. Ortaçağ hukuku tüm cinsel ilişkilerde olduğu gibi iktidarsızlığa da çelişkili bir bakış açısıyla yaklaşıyordu. Seks özü itibarıyla ayıplanan bir şey olarak kabul edilse de, eşler en azından zinayı önlemek ve çocuk yapmak için birbirlerine itaat etmeliydiler. Bir kişinin cinsel iktidarsızlığı -yani evlilik borcunu ödeyememesi- boşanma için geçerli olan çok ender gerekçelerden biriydi. Mahkemelerin zorlandığı husus ise gerçek iktidarsızları üçkağıtçılardan ayırmaktı. İktidarsızlık meselesi, evliliğin ne zaman başlayıp ne zaman bittiği gibi karmaşık bir soruna bağlıydı. 1563'e gelindiğinde, ancak papaz eşliğinde yapılan resmi törenin ardından evliliğin geçerli olduğu hükmüne varıldı. Daha önce evlilikler eşlerin kendilerini birbirlerine adayıp birlikteliği seksle mühürlemesiyle başlıyordu. Bu nedenle ortaçağ evlilik şapeli, bir yatak veya yumuşak bir zemin olabiliyordu. Çoğu insan, resmi düğün yapma zahmetine bile girmiyordu, düğün yaptıklarında ise genellikle çocukları da düğüne katılıyordu. Evliliği tesis eden anahtar nokta, ilk cinsel birleşmeydi. Bu birleşme hem evliliğin bol meyve vermesini garantiye alıyor hem de evlilik borcunu başlatıyordu. Genellikle çiftler evli olduklarını açıklamadan önce birbirleriyle test sürüşleri yapıyorlardı. Eğer iktidarsızlık cinsel ilişkiyi bitirmişse -veya ilişkinin başlamasına engel olmuşsa- evlilik de bitebiliyordu. İşin zor kısmı cinsel ilişkinin neden bittiğini ve çiftin daha ne kadar denemeye devam edeceğini kestirmekti. Innocent'in görüş bildirmesi istenmişti. Papa evliliğin geçersiz olması gerektiğini ve her iki tarafın da daha uygun bir eş bulmakta özgür olduğunu savundu. Ayrıca kadının kapasitesi daha sonra ameliyat veya doğal olgunlaşmaya bağlı olarak artarsa, eski kocasına dönmesi gerekiyordu. Öte yandan kadın yeniden evlenir, ikinci kocasıyla muvaffak olur ve kapasitesi artarsa bu evliliği bitirip ilkine dönmeliydi. Saygıdeğer Papa, evlilik hayatının gerçeklerini azıcık bilseydi, sunduğu görüşün çözümden ziyade sorun doğuracağını anlardı. Erkeğin iktidarsızlığının söz konusu olduğu vakalarda asıl mesele sorunun kalıcı mı yoksa geçici mi olduğunu ve erkeğin veya kadının boşanmak için bahane uydurup uydurmağını saptamaktı. İngiltere'deki bir davada mahkeme kocanın uyarılma kapasitesini ölçmek için bir grup fahişeden yardım aldı. Adam uyarılmadı. Fahişelerden birinin sonraki tanıklığı şöyleydi Çıplak göğüslerimi gösterdim ve söz konusu ateşi ellerimle körükledim. John'un penisiyle testislerini tutup okşadım… O süre boyunca penis ne uzayıp ne kısalarak sekiz santim civarında kaldı. Fahişeler zavallı adamı Genç bir kızla evlenerek onu söz verdiği gibi tatmin edemediği için aldatmış sayılır, diyerek lanetlediler. Başka bir davada ise mahkemenin atadığı fahişe, kocanın organının bu dünyada yaşayan herhangi bir kadın için yeterince büyük olduğuna tanıklık etti. Muhtemelen adamın boşanmasına izin verilmemiştir. 19. yüzyıl Venedik'inde Nicolò adında bir adam, eşinin iktidarsızlık suçlamasına itiraz ederek cinsel gücünü kanıtlamak için fahişelerle bir deneme yaptı. Yanına katibini, patronunu ve papazı alarak bir geneleve gitti ve iki kadın kiraladı. Kadınlardan biriyle cinsel ilişkiye geçer geçmez papazı çağırdı ve papazın elini ereksiyon halindeki penisine değdirip şöyle övündü Bak, ben bir erkeğim, her ne kadar bazıları onu kaldıramadığımı söylese de. Daha sonra Nicolò tanıkların önünde fahişeyle kanepede ilişkiye girdi ve işi bittiğinde spermini katibin ellerine sürdü. Nicolò'nun başarılı cinsel performansı gece boyunca sürdü. Ne var ki, bütün erkekler Nicolò kadar ateşli değildi ve çoğu, cinsel yetersizliğinden büyüyü sorumlu tutuyordu. Bir erkek bir kadında iktidarsızlık yaşayıp başka bir kadında muvaffak olduğunda çoğu zaman kara büyüden şüpheleniliyordu. Genellikle ceza kılavuzlarında da görüldüğü gibi, suç kocanın başarısız olduğu cinsel partnerinin üstüne atılıyordu. Bir kılavuz erkeklerin cinsel ilişki kurma gücünü yok etmek için büyü sanatı na başvuran kadınlara yedi yıllık tövbe cezası öngörüyordu. Başka bir kılavuz da papazlardan kadınları büyü yapıp yapmadıkları konusunda sorgulamalarını istiyordu Eşini aldatan kadınların yapmaya alıştıkları şeyi yaptınız mı. Onlar sevgililerinin meşru eşler edinmek istediklerini ilk öğrendiklerinde büyü sanatıyla erkeklerin arzularını söndürürler, böylece erkekler meşru eşlerinin işine yaramaz olur veya onlarla