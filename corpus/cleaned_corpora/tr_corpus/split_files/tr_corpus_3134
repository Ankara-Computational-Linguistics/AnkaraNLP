sınav dönemleri olmayınca zamanın önemi anlaşılmıyor mesela. Belki de herkes bu yüzden çocukken daha mutluyduk diyor. Hafta sonu sabahın yedisinde kalkıp televizyonda en sevdiğimiz çizgi filmi beklerdik. Erken yatmak istemezdik hep daha verimli geçirmek isterdik zamanı. Zamanın değerini çocukken daha iyi bilirdik biz. İnsan zamanı yakalamaya çalışıyor bazen boş yaşadığının farkına varıyor bundan sonra planlı yaşayacağım diyor ama ne fayda, geri unutuyor. Aslında zamanı değil mutluluğu yakalamaya çalışıyor, kimisi dünyayı dolaşmak gibi kendince büyük hedefler koyarak yapmaya çalışırken kimisi evine ekmek götürebildiği anda mutlu olabiliyor. Mutluluk ile zaman aynı anda yakalanabilinen bir şey mi yoksa zamanın nasıl geçtiğini bilemediğin anlarda mı daha mutluyuzdur? Ya da mutluluk bir sürecin değil de bir anın mı adıdır? Bilmiyorum. Belki de insan her gününün mutlu geçmesine sağlamayı amaçlayarak değil de zamana bırakıp hayatın neler getireceğine bakmalı ve mutlu olduğu bir anda durup düşünmeli ve daha çok tat almalı. Bu son dediğimi yapmak çok zor belki de imkansız. Manga grubunun bitti rüya adlı şarkısında dediği gibi ''mutluluk bile acı veriyor çünkü sonu veriyor biliyorum''. Yani mutlu olduğun bir anda mutluluğu düşünemeyecek kadar mutlu olmak gerçek mutluluk olabilir ama o da bitince hatırlayıp özleyeceğinden hepsi aynı kapıya çıkıyor. Biten bir şey mutluluk değil her zaman acı veriyor. Bu dünya lezzeti insana bir üzüm tanesi yediriyor bin tokat vuruyor. Yiğit Berk Üçüncü 21601607 YENİ BİR ŞANS Yıldızlar, gezegenler, uzay... İnsan ,güneş çevresinde dönüp duran dünya üzerinde yaşayan bir varlık. Evren açısından bakıldığında denizde bir kum tanesi bile değil belki. İnsan açısından bakıldığında ise uçsuz bucaksız sonsuz bir derinlik ,hayal dünyası keşfedilmeyi bekleyen... Yapısı gereği elde ettiğinden her zaman daha fazlasını isteyen insanlar için ilk önce gökyüzü bir hayaldi. Uçakları, helikopterleri icat ettiler ,ama gökyüzü yetmedi, daha da yukarı çıkmak istiyorlardı. Atmosfer, yörünge, Ay, Mars... derken yavaş yavaş uzaya yayılmaya başladık. Bize yabancı olan şeyler artık çok sıradan gelmeye başlamıştı. Uzay...İnsanoğlunun belki de şu ana kadar üstünde bu kadar kafa yorup hakkında bu kadar az şey elde ettiği koca bir boşluk. İnsanoğlu yıllar geçtikçe teknolojinin gelişmesiyle de uzay araştırmalarını giderek ileri bir seviyeye taşıdı ve daha da taşımaya devam ediyor. Uzayla ilgili en büyük hedeflerden biri olan başka bir gezegende kolonileşme fikri gün geçtikçe gerçek olmaya bir adım daha yaklaşıyor. Hayali bile insanın içinde fırtınalar koparan başka bir gezegende kolonileşme fikri “Uzay Yolcuları” filminde konu alınmaktadır. Kolonileşme fikrinin ortaya çıkmasındaki en büyük etken şu an bulunduğumuz Dünya’nın durumunun giderek kötüye gitmesidir. Bu durumun en büyük mimarı biz insanlarız. Farklı bir gezegende daha işe yarar biri olmak, her şeye sıfırdan başlamak, tükettiğimiz, tükendiğimiz bu dünyadan uzaklaşınca her şeyin daha güzel olacağına inanmak fikridir kolonileşmeye sıcak baktıran. Dünyada sahip olduğumuz değerlerimizi, değerliliğimizi yitirdikten sonra mekan değiştirmek ne kadar işe yarayacaktır? Filmin karakterlerinden Jim Peterson da bu düşünceden hareketle, tamirci olduğu bu dünyada hiç bir değerinin kalmadığını ,yeni bir hayatta, kendisine ihtiyaç duyulan bir gezegende daha işe yarar olacağını düşünmektedir. Ünlü Alman fizikçi ve dünyanın en zeki insanlarından biri olarak kabul edilen Albert Einstein’nın dediği gibi “ Aptallığın en büyük kanıtı, aynı şeyi defalarca yapıp farklı bir sonuç almayı ummaktır.” Bu kolonileşme fikri insanların ancak kendilerden kaçabilmek için saptığı bir yoldur. Ancak herkes sorunun kendinde olduğunu kabul etmediği için nereye giderse gitsin sonucun aynı olacağının farkında değildir. Sırf kendi arzusu ve daha fazla yalnız kalmama isteği için başka birinin hayatının elinden alması ne kadar savunulunabilir ki .Bazı insanlar buna aşk diyor, kimisi tutku. Birine âşık olmak onun hayallerini, hayatını ,yaşama hakkını elinden almaya en büyük sebep olabilir mi? Birilerinin hayatını daha iyi yaşayabilmesi için birilerinin hayatlarını feda etmesi gerekir mi? Filmde teknik bir hata sonucu kapsülü bozulan Jim uyanmak zorunda kalır.Kapsülünden çıktığında sadece kendisinin uyanık olduğunu ve yolculuğun 90 senesi daha olduğunu anlar.Çaresizlik içinde tekrar uyumanın yollarını arar ama çabası nafiledir.Kendi çıkmazına ortak etmek için Aurora’nın kapsülünü bozar ve uyanmasını sağlar.Aurora’ya âşık olduğunu bahanesiyle onu bu ıssız hayata mahkum edecektir. İnsan kendi çaresizliğine ortak olsun diye bir başkasının hayatını mahvetmek uğruna hareket eden bencilce bir varlık. Bulunduğu yer nere olursa olsun dünyada da yaşasa başka bir gezegenede gitse bu durum değişir mi sizce? Bence hayat ,mahrum kaldığın isteklerin hayaliyle yaşamaya çalışmaktansa ,sahip olduğun hayatın tadını çıkararak yaşayabilmektir. Nereye gidersen git, bu başka bir ülke de olsa, başka bir gezegen de olsa elindekilerin kıymetini bilerek yaşamak, her anın tadını çıkarmak en değerlisi. Doğduğumuz günden, öleceğimiz güne kadar hayatımıza yön veren bir sürü etken vardır. Bunların kimisi kendi kontrolümüzde kimisi değil. Zengin devletler , şirketler ,bir kısım lobiler ,insanlar kendi istekleri ve arzuları ,hırsları için karşısındakinin ne düşündüğünü umursamadan , onların hayatlarına müdahale ederek bu hakkı kendilerinde görmektedirler. Peki ya size göre dünyamızın en büyük sorunu nedir? Küresel ısınma ,işsizlik, yoksulluk ,din ve mezhep ayrılıklarından doğan savaşlar ..... Hangisidir sizce sorunların en büyüğü? Kimse sorunu kendinde aramaz , otomatik olarak başka birini ya da bir olayı suçlamaya programlanmıştır. Hepimiz büyük resme bakmaktan aciziz.Herkes kolaya kaçıp küçük ayrıntılarla ilgileniyor. İnsanoğlu ne zaman ağaca değil de ormana bakarak büyük resmi görmeye çalışır işte o zaman evrimleşme pramitinde diğer canlılardan yukarda bir yere yerleşebiliriz. KAYNAKÇA Uzay Yolcuları.Morten Tyldum.2016.Video kaset.Columbia Pictures Dilara Keleşoğlu 21100750 Elif Şafak Aşk SERBEST 4 HÂLÂ AŞK VAR MI? Elif Şafak, şüphesiz ki günümüzün en popüler yazarlarından biri. Televizyon ve bilumum medya organlarında röportajları büyük ilgi görüyor, yazdığı her kitap haftalarca en çok satılanlardan düşmüyor. Bence Şafak’ın bu başarısının en belirgin nedeni okuyucunun ruhuna dokunabiliyor olması. Kitaplarını okurken sanki kitabı geniş kitlelere değil de sadece bana yazıyormuş hissini yaşarken yalnız olmadığımı düşünüyorum. Bu durum özellikle Aşk için geçerli. Onu Aşk ile tanıdım ve okumaya başladım diyebiliriz ki bu, benim adıma Şafak’ın kitaplarının büyüsünü keşfetmek için iyi bir başlangıç da oldu. Bu kitabı okumayan ya da hakkında fikri olmayan yoktur diye düşünmekteyim eğer bir önyargısı yoksa. Önyargıların kırılması için de yazar ve yayın evi de ellerinden geleni yaptılar zaten. Duyduğum kadarıyla, kitabın pembe olması erkek okuyucu kitlesinin rahatsız olmasına sebep olmuş. Bu yüzden yayın evi kitabın birkaç baskısını siyah olarak çıkarttı. Tüm bunlar aslında kitabın popülerliğinin en büyük kanıtı. Övgü cümlelerimin hangisine nereden başlayacağımı bilemiyorum. Kitabın ve konusunun ilgimi fazlasıyla çekmesi üzerine aynı konuda yazılmış başka yazarların kitaplarını da okudum. Fakat hiçbiri bende bu kadar yoğun etki bırakmadı. Kitabın reklamını yapmak için bana bir ödenmedi ya da bu durumdan herhangi bir çıkarım olamaz. Elif Şafak, aşkın her boyutunu ve türünü işlemiş ki bu da onun diğerlerinden farklı kılan nokta zaten. Kitaptan etkilenmem aşkı kavramsal olarak göremememin en büyük nedeni olabilir. Sonuçta kitabın çözümlemesinin de öznel düşüncelerden can bulması gerektiği inancındayım. Allah’a olan aşkın beşeri aşk ile birleştirilip vücut bulması her yazarın ustalıkla yapabileceği bir iş değil sanırım. Kitap ayrı ayrı hikâyelerden ve oluşmuş ve bu hikâyeler geçmiş ve günümüzdeki insan örnekleri arasında gidip gelerek anlatılmış. Her hikâye aslında 40 farklı kural için anlatılıyor. Kitabın etkileyiciliği aslında bu kurallardan geliyor. Şafak kuralları öyle gerçekçi anlatmış ki, gerçekliklerine kendimi fazlasıyla inandırmıştım. Kitabı bitirdikten sora röportajında hepsini kendisinin kitap için yazdığını öğrenince yazara olan hayranlığım bir kat daha arttı. Hikâyeler ve kuralların bütünlüğü, verilmek istenen o mesaj ancak bu kadar uyum ile anlatılabilir. Biraz da karakterlerden bahsedelim. Hepsi birbirinden apayrı insanlar olmalarına rağmen Şafak, karakterlerin birbirleriyle bağlantısını kusursuzca sağlayabilmiş. Geçmişten gelen ana karakterler Mevlana ve Şems olup, günümüzden karakterler Amerikalı bir ev kadını Ella ve Zahara adlı yazar. Konu bu dört insan ve onların çevresi üzerinden aktarılmaya çalışılmış ve karakterler yalnızca bir hikâye de bahsedilip bırakılmamış. Örneğin 5. Bölümde Mevlana ve ailesi arasındaki ilişkiden bahsedilirken, 6. Bölümde Ella ve ailesinin ilişkisinden bahsedilmiş. İlerleyen bölümlerde de bu iki aile arasındaki bağdan dem vurulup hikâyeler birleştirilmiş. İki alakasız farklı zamandan gelen ailenin birbirleriyle böylesine etkileyici bağdaştırılması, zaten kitabın kurgusunun mükemmelliğinin bir göstergesi. Kitap hem beşeri aşk hem de dini aşk ile ilgilenen insanlara hitap ediyor. Şafak bu iki aşk arasındaki uyum ve dengeyi gayet eşit bir biçimde sağlayabilmiş. Aşk teriminin yanı sıra 40 kural ile insanoğlunun sık sık kendi içinde düştüğü karanlıklara ışık tutmak için yazılmış gibi. “İyi ya da kötü sen ne yaşarsan yaşa aslında her şey yine senin için, senin iyiliğin için” dercesine manevi duygularla telkin ediyor Şafak okuyucusunu. Dini duyguları beşeri aşk ile besleyip hayatın alt üst olduğunda dahi olumlu bir yönü olabileceğine inandırıyor yaşanılanların. Kitap doğru zamanda okunulduğunda bir nevi ilaç gibi geliyor aslında insana. Sıkmadan, bunaltmadan başka açılardan yalnızca bakmaya değil görmeye de yöneltiyor. Şafak Aşk ile beni uzun süre etkisinde ve hâlâ üzerimde etkilerini sürdürmeye de devam ediyor. "Arkadaşlığın Ve Bağlılığın Kurgusal Evrendeki Gerçekçi Yansıması" Gürültülü, kalabalık ve her zaman koşuşturmacalı hayatımızın bizlere armağan ettiği o korkunç hediyeler; her gün biraz daha kendi kabuğumuza çekilip kendimizi çevremizde gelişen olaylardan soyutlamamız ve dış dünya ile aramıza gri, soğuk betonarme duvarlar örmemiz oldu. Sosyal ilişkilerimizde kendi bildiklerimizi aksi iddia bile edilemeyecek normlar gibi görüp körü körüne savunmamız, karşımızdaki insanın görüşlerini küçümseyip dikkate almamamız ya da arkadaşlarımızın fikirlerine saygı duymamamız rahatlıkla verebileceğim en somut örnekler. Peki tüm bunların tam tersine sahip olduğumuz bir dünya sadece ütopik bir hayal olarak mı kalır yoksa gerçekleştirilebilir mi? İşte John Steinbeck’in "Fareler ve İnsanlar" adlı eserinde yarattığı realist karakterlerin arasında ‘Çünkü… çünkü yanımda sen varsın, beni kollarsın, senin için de ben varım. Niyesi bu işte’(20) şeklinde geçen diyalog bu sorunun cevabı niteliğinde. Modern zamanlarda yanımızda taşımayı bir yük olarak gördüğümüz arkadaşlık ve dostluk kavramları yapıtın temelini sağlamlaştıran unsurlardan. Bu yüzdendir ki öyküdeki George karakteri konuşmaya başladığı ilk anda "İşte bu benim! " dememi sağlayan kurgusal bir yansımam oldu. Steinbeck’in George’u bir heykelmiş gibi kusursuzca şekillendirilmiş ve kurgulanmış. Gerçekleşen olaylar karşısında sanki yüz yıllık bilge bir çınar gibi verdiği cevaplar sadece beni değil birçoğumuzu etkisi altına alabilecek düşsel güce sahip. George’u kitap ilerledikçe daha da yakından tanımaya başladım. Yetmiş sekiz yıl önce yaratılmasına rağmen eğer kurgusal evrenden kurtulup ete kemiğe bürünseydi çağımıza ayak uydurmakta hiçbir sıkıntı çekmezdi çünkü George, limonata denizinde yüzüp pamuk şekerden bulutlara bakma hayalini kuran masal karakterlerinden öte, sahip olduğu yetenekleri ve imkânları eşit şekilde tartan bir gerçekçilik algısı ile yoğurulmuş. Kitabı okumaya devam ettiğimde tanıştığım "İşte bu da benim! " dediğim bir diğer karakter George’un yol arkadaşı Lennie oldu. Saflık ve masumluk gibi çocukluk dönemimize ait imgelerle yaratılan Lennie, beni küçükken sahip olduğumuz arkadaşlık ve dostluk kavramları hakkında derin bir düşsel sürecin içine çekti. John Steinbeck’in, Lennie’nin çocuksu yanını pekiştirmek için ona sık sık George ile kendi çiftliklerini alıp içini istediği hayvanlarla doldurma hayalini tekrar ettirmesi kitabın her sayfasında duygusal gelgitler yaşamama bazen de Lennie’ye acımama neden oldu. Kitap boyunca Steinbeck’in dehası karşısında şapka çıkarmak istedim çünkü yarattığı ve hayatımızın mutlaka bir dönemine dokunan karakterleri ince ince işlenmiş bir nakış gibi kurgulanıp yazıya dökülmüş. Yazarın hem görünüş hem de davranışları itibariyle tamamen zıt özelliklere sahip olan George ve Lennie’yi yapboz gibi kusursuzca tamamlanan parçalar gibi oluşturması yazarın dehasını perçinleyen en güzel örneklerden biri. İlkokul yıllarımı düşünürsem herkes gibi ben de okumayı yazmayı nasıl öğrendiğimi anımsayamam fakat basit bir şekilde düşünürsek heceleri bir araya getirerek kelimeleri oluşturduğumuz kanısına varabiliriz. Kelimeler anlamlı bir bütündür ama bu bütünün değerini borçlu olduğu yegane kaynak hecelerdir. İşte Fareler ve İnsanlar’ın beni içine çeken bir girdap gibi karşı konulmaz olmasının kaynağı da bu prensibe dayanıyor. Karakterlerdeki ve olay örgüsündeki yetkinlik öyküye kadife bir kumaşın kusursuzluğunu kazandırmış ve hecelerin bir araya gelip kelimeleri oluşturması gibi eseri tam bir bütün haline getirmiş. Fakat bu kusursuzluğu tamamlayan mekân betimlemelerinin önemi de yadsınamaz. Mekânlar anlatılabilecek en gerçekçi şekilde tasvir edilmiş, bu yüzden ufak bir toz zerresi bile âdeta can bulmuş gerçekliğe bürünmüş. Kitaptaki her bir çevre tasvirini okuduğumda odam birden Steinbeck’in kurgusal evrenine dönüştü ve beni yazarın hayal dünyasında uzun bir serüvene çıkardı. Kendimi sanki hikâyenin bir parçasıymışım gibi olayların merkezinde buldum. Bazen nehrin kıyısında George ve Lennie ile birlikte oturup onların düşlerine ortak oldum. Bazen de döşemesiz yatakhanelerinde onlarla uyanıp uçsuz bucaksız kırları izledim. Uzun lafın kısası, kitaptaki her bir karakterde kendimden bir parça buldum onlarla sevinip onlarla hüzünlendim. Kitap boyunca Steinbeck’in kalemini ustaca kullanıp bizi gerçeklikten ne kadar soyutladığını ancak kitabın kapağını kapatınca fark ettim. Fareler ve İnsanlar, bugünlerde önemsemediğimiz dostluk ve saflık kavramlarını ve gerçekleştirmesi imkânsız olsa bile hayal kurmanın doyumsuz tadını bana tekrardan hatırlatan bir eser oldu. Alt metinlerinde çok daha derin anlamlara sahip bu yapıt, yazımından bu yana hâlâ nasıl etkileyiciliğini koruduğunun cevabını kitabı bitirip kapağını kapattığınız anda size veriyor. Muazzez Cemre ÖZKAN 21300568 Hayatını Anlamlandırabilenler ‘’Hayatın anlamı, kendi hayatına bir anlam vermektir.’’ (s.7) diye başlıyor ‘’Bahar’’ adlı kitabına yazar. Böylesine iç karartıcı ve talihsiz olaylar üzerine yazılmış bir roman olmasına rağmen bu söz çok hoşuma gitti kitabı açınca. Hemen kendi hayatımı ve son zamanlarda yaşadıklarımı düşünüp kitaba yakınlık hissettim aniden. Çünkü neredeyse her insan hayatını anlamlandırmaya çalışıyor yani onu güzelleştirmek, zenginleştirmek ve ruhunu doyurmak için çaba sarf ediyor. İşin güzel tarafı bunu başarabilen insanlar da var. Hatta bunu o kadar güzel yapıyorlar ki onları gördükçe insanın bir şeyler başarmak için emek sarf edesi geliyor. Mesela ben hayatımda birkaç kişiyi sadece akademik kariyerlerindeki başarıları için ya da kazandıkları paranın miktarı, prestijleri için değil, insanlarla ilişkileri, hayata bakış açıları ve mutlu olmayı alışkanlık hâline getirebildikleri ve bu alışkanlığı çevrelerine yansıtabildikleri için örnek almaya başladım. Uzun süredir takındığım karamsar ve bunaltıcı, her konuda kendimi başarısız hissettiğim, herkesten, her şeyden ümidini kesmiş ve mutsuz ruh hâlimi bir kenara fırlattım. Belki de baharın gelmesi, keskin Ankara soğuğundan kurtulduğum içindir içimde çiçekler açtı tam anlamıyla. Ya da itiraf edeyim, hayatımı güzelleştiren ve hayatımı anlamlandırmama yardım eden biri girdi hayatıma. Uzun süredir beklediğim bir güzellikti bu. ‘’Sabreden Derviş’’ muradına erdi sonunda. İnsanlar ne kadar beklemeyince olmaz, beklemediğin anlarda gerçekleşir güzel şeyler dese de insanın güzel şeyleri beklemediği bir an bile yok ne yazık ki. Dolayısıyla ben de çok bekledim o kişiyi. İnsanın doğasında var ümit etmek, beklemek, hayalini kurmak. Benim de tuttuğum dilekler kabul oldu galiba. İnsanın hem bu güzel duyguları anlatası geliyor insanlara bağıra bağıra, hem de büyüsü bozulacak diye susası geliyor. Ama bunlar insanın hayatına renk ve desen katan detaylar. Ancak her şeye rağmen gerçek şuymuş ki insan hayatını kendi başına anlamlandıramıyormuş. Tabii ki herkes kendi hayatını tek başına inşa edebilir, şekillendirebilir, tek başına bir şeyler başarabilir. Kimisi hiç yardım almadan yoktan var edip kendi işini kurar, yükselir, kimi hiç iyi okullara gitmeden en iyi üniversitede en iyi bölümü kazanır, mesleğini eline alıp para kazanır hayatını yaşar. Ama burada anlatmak istediğim nokta o hayatı bir başkasıyla doldurmak, renklendirmek. Çünkü insan hayatının bir bölümünde kimi zaman yalnız kalmak, kafasını dinlemek istese de yalnızlık insanların her zaman tercih edeceği bir seçenek değildir asla. Yani hiçbir insan sonsuza dek yalnız kalmak istemez. Hatta bunun bir seçenek olmasını bile istemez. Yanına, beynine, kalbine yakışanı bulduğunda anında satar alıştığı yalnızlığını mutluluğa, renge, desene. Benim de yaptığım tam olarak bu oldu. Yalnızlığımı hayatımı anlamlandırmama yardım edeceğini bildiğim biri için anında kovaladım. Umarım her insan hayatını anlamlandırmasına yardım edecek birini bulur en kısa sürede. Çünkü öyle birini bulmak yapılan her eylemin, alınan her kararın ve mutlu olduğun her anın altında o kişinin de imzasının olduğunu bilmek anlamına geliyor ve bu farkındalık insanın hayatına değer katıyor. İnsan kendini asla yalnız hissetmiyor ve işin ilginç yanı başına gelebilecek tüm olumsuzluklara göğüs germeye hazır duruma geliyor. Yani yaptığı yanlışları da kabullenmeye ve sonuçlarına katlanmaya razı oluyor. Bu şekilde büyüyor, olgunlaşıyoruz belki de. Ama yüzümüzün güldüğü, kalbimizin attığı kadar yaşıyoruz aslında. İnsan hayatına anlam katabilen birini aldığında gerçekten tam anlamıyla hayatının baharını yaşıyor, içinde çiçeklerin açmasına ve güneşin doğmasına tanıklık ediyor. Kaynakça Adatepe, Sabine. Bahar. Ayrıntı Yayınları, 2015. ERGENLİK Çavdar Tarlası’ndaki Çocuklar : Bana okuma isteğini geri getiren kitap. Bu kitaba okulda herzamanki gibi zorunluluktan ve ileride onun üzerine sınav olacağımdan dolayı başlamıştım, iyi ki de başlamışım. Bu kitabın bana okuma isteğimi geri getiren kitap olmasının asıl nedeni kendimi ana karakter Holden Caufield ile bağdaştırmamdan kaynaklanıyor. Kitabı okurken ergenliğimin tavan yaptığını da söylemeden geçemeyeceğim.. Etrafımdaki kimsenin içten davranmadığını düşündüğüm anda bu kitaba başlamam şans eseriydi. Ergenlik dönemine giren biri olarak sürekli duygu ve düşüncelerim değişiyordu, bu da genellikle tutarsız biri olmama sebep oluyordu. Kitabı okurken gördüm ki anlatan kişi Holden da kendi içinde tutarsızlıklar yaşıyordu. Bir bölümde söyledikleriyle başka bir bölümde yaptıkları birbirleriyle çelişiyordu. Bu davranışı kendi içimdeki tutarsızlıklarımın sadece bana özel olmadığını görmemi sağladı. Bu değişen duygu ve düşüncelerimin ergenlik döneminin bir parçası olduğunu anlamamı sağladı. Bir de kitapta adı geçen “sahte” insanlar.. Bende bir ara Holden gibi etrafımdaki herkesi “sahte” insan olarak görüyordum. Bunun nedeni ise insanların birbirileriyle göstermelik arkadaşlıklar yapması ve kasıntı davranışlarda bulunmalarından kaynaklanıyordu. Kitaptaki temel konulardan biri de Holden’ın çocukluk ve yetişkinlik arasında kalmasıydı. Kitapta Holden’ın davranışları böyle bir sorunu olduğunu çok açık bir şekilde gözler önüne seriyordu. Holden’ın sigara ve alkol kullanarak kendine kendisinin olgunlaştığını kanıtlamaya çalışmasını saçma buluyorum çünkü zaten er ya da geç hepimiz olgunlaşma döneminden geçeçeğimizden dolayı o olaya hızlıca geçmeye çalışması çok manasız gelmişti bana. Holden’ın kendine olgunlaştığını kanıtlama çabalarından biri de cinselliğe yönelmeye çalışmasıdır fakat kendisi de farkındadır ki cinsellik için daha çoçuk yaştadır. Kendisinin ruhsal olarak olgunlaşmasa da bedensel olarak yaşlanıyor olması , saçlarının beyazlamaya başlaması kardeşinin ölümünden etkilendiğini ve onda ortaya çıkan olumsuz duyguların onu bedensel olarak etkilediğini gösteriyor. Holden’ın çoçukluk tarafında kaldığını gösteren belli olaylar da bulunmaktadır. Öncelikle kırmızı şapkasının onu etrafındaki kötülüklerden koruyacağını ve korktuğunda onu takması hâla çoçukça davrandığını göstermektedir. Bir de Holden’ın kendisini çocuklarının kurtarıcısı olarak görmesi yani bir nevi kendisini super kahraman olarak görmesi kendisinin gerçek olamayacak olaylarla uğraştığını göstermektedir. Hem yetişkinliğe yönelme çabası hemde çocuksu davranışlardan kaçamaması Holden’ın bir kişilik çatışmasına yöneltmiştir ve kendisinin hangi yaş grubuna ait olduğunu anlayamamasına sebep olmuştur. Bunun sonucunda da durmadan kendisi ile çelişen ifadeler ve davranışlarda bulunmuştur. Ben ise Holden’ın aksine bir insanın hep tutarlı davranışlarda bulunması gerektiği taraftarıyım. Kendini çocuk olarak hissediyorsa tamamen o şekilde biraz daha olgun olarak hissediyorsa da diğer şekilde davranmalıdır. Genç yaştaki davranış olgun zamanlarımıza ayna olacağından dolayı kendimize en uygun ve en olgun şekilde davranmalıyız. Kitabı okuma isteğimi arttıran diğer bir unsur da anlatıcının diliydi. Holden başına gelen olayları anlatırken küfür ve kendine has benzetmeler kullanıyordu. Bu da romanı daha içten ve çekici yaptı benim için. Kitabın hep bir kovalamaca halinde olması Holden’ın durmadan yer değiştirmesi de benim okurken heyecanlanmamı sağladı. Holden’ın aşk hayatı da kitabı sürükleyici yapan unsurladan biriydi. Jane Ile aralarında geçen olayların bir bölümünden bahsetmesinden dolayı hep aklımda Jane karakteri ile ilgili sorular kaldı ve her seferinde acaba bu bölümde cevaplar bulabilecek miyim diye devam etmemi sağladı. Aşk ve arkadaşlık bence gençlik döneminde tecrübe edilmeli çünkü ne de olsa gençlik bizim için hayatın “ısınma turları”. Bu zamanlarda her şeyden az da olsa çabucak öğrenmeliyiz ki gelecek için hazırlıksız olmayalım. Güzel olaylar hep tesadüf eseri gerçekleşir. Bu kitapta benim için öyle oldu. Zorunluluktan dolayı başlamış olsam da başından sonuna kadar istekle okudum. Okurken ki bulunduğum içindeki dönemden olsa gerek kitapla duygusal bir bağ kurdum denebilir. Buna en güzel olarak üniversite sınavına hazırlanma dönemimi örnek gösterebilirim. Çalışmalarım tam istediğim gibi olmuyordu ve bunun yanı sıra arkadaş ilişkilerim de çok sağlıklı değildi. Nerdeyse bunalıma giriyordum ki Holden’ı hatırladım. O benden çok daha kötü bir durumdayken kendisine ve kardeşine olan saygısından dolayı dimdik bir şekilde hayattaki yoluna devam etti. Bu kitabı okuyarak da böylece hayata karşın nasıl yaklaşma gerektiği hakkında çok önemli bir ders almış oldum. Kerem Nazlıel-­‐EE 21401823 Kendimizin Kuklası Olmak / Alptuğ Albayrak Ne istediğimizi bilmiyoruz. İsteklerimizin mutlak her şeyi çözeceği yanılsamasına kaptırmışız kendimizi. Bazen sonları iple çekeriz, sanki o son geldiğinde her şey düzelecek, her şey yoluna girecekmiş gibi. Ama son sadece başka bir şeyin hatta daha kötü bir şeyin başlangıcıdır veya daha kötüsü ondan sonra hiçbir şey yoktur, sadece boşluk vardır. Ve o boşluk uzaktan bakıldığında rahatlama gibi gelse de aslında insanı delirten bir şeyden fazlası değildir. İstediklerim bazen de çelişir birbirleriyle. Armstrong’un da dediği gibi: Bir yandan her şeyin kontrolümüzde olmasını isterken bir yandan da her şeyi koyuverip rahat rahat yaşamak isteriz (55). Gerçekleri göremeyecek kadar körüzdür. Bir türlü hayatın isteklerimizi yerine getireceği bir ütopya olmadığını göremeyiz. Fazladan umut ederiz boş yere. Daha iyi bir sağlık, daha iyi bir maaş, daha iyi bir ev… Şu anı düşünmek dururken gelecek ile ilgili saçma sapan hayallere girip kendimizi boş yere ümitlendirmek dışında bir şey yaptığımız yok aslında bu dünyada. Geleceği düşünmediğimiz zamanlarda ise geçmişte hapsolmuşuz. Bu konuda ne yazık her ne kadar kendime kızsam da ben de öyleyim. Sanki bir getirisi varmış gibi geçmişi düşünürüm sürekli. Geçmişin geçmiş olduğu, zaman makinesini bulmadığımız sürece bir daha göremeyeceğimiz bir şey olduğuna bir türlü inandıramam kendimi. Geçmişi düşünüp “Ne güzel günlerdi.” deriz sürekli. Aslında bilmeyiz ki tam o gün de ondan önceki güne bakıp aynı şeyleri söylemiştik. Kendi kendimizle dalga geçeriz aslında hiç fark etmeden. Saçma sapan kişilere hayranlık duyup, saçma sapan hayallere kaptırırız kendimizi. Bu hayranlık duyduğumuz kişiler hep bizden yüksektedir. Bu yüzden de bazen bu “yüksekte” olan kişilere olan hayranlığımız kıskançlığa dönüşür (Armstrong, 28). Kurduğumuz o güzel hayaller sonunda bizi kendimiz ile çatışmaya sürükler. Bir taraftan o hayalin gerçekleşmesinin çok zor olduğunu, o kişiye benzemenin neredeyse imkânsız olduğunu biliriz; ama diğer bir taraftan ise o “neredeyse” sözcüğüne takılıp “Ya olursa.” deyip o boş, anlamsız hayallerimize devam ederiz. En kötüsü de nedir biliyor musunuz? O ihtimalin gerçekleşip o kadar yükselttiğin o kişinin yerine geldiğinde aslında gerçeğin o kadar güzel olmadığını fark edersiniz. O kadar pürüzsüz değildir yaşam. O kadar düz değildir yol. Zorluk sadece siz oraya ulaşıncaya kadar yoktur. Siz bitti sanarken daha kötü bir şey sizi bekler orada. Siz ise her şey daha güzel olacak mantığına kendinizi kaptırmış olduğunuzdan, o an geldiği zaman neye uğradığını şaşırıp, afallarsınız. Hayaller olmasaydı insan olmazdı diyebilirsiniz, haklısınız da. Ama bizler hayallerin birer kuklasıyız sadece. Sadece hayallerin de değil; kendi düşüncelerimizin, kendi fikirlerimizin, kısacası kendi kendimizin kuklasıyız. Genellikle kendi kendimizi sınırlarız, tabi ki toplumun bu sınırlamadaki etkisi tartışılamaz. Topluma, daha doğrusu sürüye uymaya çalışırız. Bunu yaparken de kendimizden bir parçayı geride bırakırız çünkü toplum herkeste aynı parçayı ister. Toplumun idealarını kendimizmiş gibi kullanırız. Armstrong’un da dediği gibi: Bunu yaparken de korkarız, korkuyu da kendi kendimize dediğimiz teselli edici hikâyelerle avutmaya çalışırız (99). Ve komiktir ki bunu başarırız. Bu düzene ayak uydurur, herkesin dediği yalanlara inanır ve en sonunda toplum ne derse ona inanmaya, onu uygulamaya başlar. İşte o zaman bireylikten çıkmış oluruz. Kendimiz için değil, başkaları ve onların idealleri için yaşayan bir kukla haline geliriz. En kötüsü de bu gelişim o kadar güzel hayata geçirilir ki hiç farkına bile varmayız. Farkına varanları da toplumdan dışlarız. Düşünmeyi bıraktığımızı işte bu kadar belli ederiz. Belki de durup düşünmenin vakti gelmiştir? Kaynakça Armstrong, John. Nietzsche’den Hayat Dersleri. İstanbul: Sel Yayıncılık, 2014. Baskı Eray İşinekoş 21502624 Doğa ile Yapay Dünya Arasındaki Gerilim Biz insanlar, dünyadaki en eski ya da en güçlü canlılar değiliz belki ama ona hakim olduğumuz ve tüm olgularıyla ona şekil verdiğimiz bir gerçek. Doğa için evrimleşmek yerine, tüm bencilliğimiz ve hırslarımız sonucu, doğayı kendimiz için evrimleştirdik. Bu, doğa ile insan arasına aşılması güç duvarlar ördü. Geçtiğimiz hafta Ankara Salt Ulus’ta açılan Polonyalı fotoğraf sanatçısı Joanna Rajkowska’nın “Hata, Zayıflık, Gördüğümüz, Düz Çizgi” sergisi tam da bu noktaya değiniyordu. Bu sergi, biz insanoğlunun doğada bıraktığı derin izleri, düşünmeye ve sorgulamaya iten etkileyici karelerle, tüm insanlığın vicdanına sunmuştu. Yaşamın bu kadar kompleksleşmesi gerçekten gerekli miydi? Kesinlikle değildi. Ben her zaman insanlığın azla daha mutlu olabileceğini savunanlardanım. Günümüz literatüründe “minimalizm” olarak geçen bu kavramın yoksunluğu, bugün bizleri daha fazla tüketmeye, daha fazla zarar vermeye ve hep daha fazlasıyla mutlu olacağımız hissine itiyor. Fazlasını istedikçe bunu doğadan alıyoruz. Tükettikçe, sahip oldukça, daha mutlu olacağımıza inanıyoruz. Evet, mutluluğun kaynağı doğada, denklemin başlangıç Figure 1Eray İşinekoş noktasında ortak paydada buluşabiliyoruz ancak metotlarımız farklı. Ben mutluluğu, yemyeşil çimlerde, her katmanında ayrı hikayeler barındıran ağaçlarda, küçük bir kasabanın karanlık sokaklarında yapayalnız kalmış sıska bir köpeğin karşılıksız sevgisinde bulabiliyorum. Mutlu olmak için büyük bir eve, pahalı bir arabaya, daha büyük ekranlı bir televizyona veya daha fazla mobilyaya ihtiyacımız yok bunu görebiliyorum. Doğadan fazlasını beklemiyorum, sınırlarını ihlal etmeden onu anlamak, bana hissettirdiklerini yaşamak istiyorum. Hırslarımız, doğayla aramızdaki gerilimin temel sebeplerinden bir diğeri. İçinde bulunduğumuz ekonomik düzen ve aldığımız klasik eğitim bize bir fazlasının her zaman daha iyi olduğunu ve hep dahasına sahip olmamız gerektiğini öğretti. Binlerce ağaç kesilerek yapılan yollar, köprüler, Anadolu’nun her yerinde, bitmemiş, tamamlanamamış, tüm griliğiyle ve doğaya olan ahenksizliğiyle öylece duran binalar. Bu absürtlüğü biz yaptık. Bitmeyen isteklerimiz, bitmeyen ihtiyaçlarımız yaptı. Bugün doğanın bize düşman olmasını yadırgamıyorum. Kuraklığın başlamasını, havanın taptaze çiçekler yerine is kokmasını, mevsimlerin yer değiştirerek iklimin evrimleşmesini ya da doğanın ögelerinden birer birer bizleri yoksun kılmasını acımasız bulmuyorum. Bu sadece doğaya yabancılaşmamızın ve beşeri dünyaya kelepçelerle bağlanmışçasına bir yaşam tarzının tepkisi. Doğanın bizler için ne ifade ettiğini bilmemenin eksikliği biz insanları bu noktaya getirdi aslında. Bugün küçük bir çocuk için doğa, binlerce sokaktan, yükseldikçe gökyüzünün tüm renklerini elinden almış binaların arasındaki küçük bir parktan ibaret. Doğa, ailesinin o küçük çocuğa öğrettikleri sonucu, onun izahıyla tehlikeli. Toprak pis ve böcekler, hayvanlar korkulması gereken canlılar. Bu çocuklar çimlere çıplak ayakla basarak oyunlar oynamanın, kovanına polen götürmenin endişesiyle çiçekten çiçeğe gezen bir arıyı kovalamanın heyecanından yoksun. İşte bu yoksunluk ve doğayı tanımamak onlar için tüm bu doğal ögeleri, pahasız ve vazgeçilebilir bir konuma sürüklüyor. Özgürlüğün, mutluluğun ve tatminin Tanrının bir sanatçı gibi yaratıp, bizlere sunduğu doğada olduğundan habersiz. Ona muhtaç olduğundan habersiz. Zarar vermekten korkmuyor. Doğayı tanımak, onunla yaşamak, içinde olmak ve onun bir parçası olduğumuz gerçeğini benimsemek gerek. Yapay dünya böylesine sığ ve temelsizken, içimizdeki boşluğu onunla doldurmaya çalışmak büyük bir hata. Yüzyıllardır nice şairlere, ressamlara, gezginlere ilham olmuş tüm bu doğal güzelliklerin içinde olmanın, bu zincirde küçük bir halka olarak da olsa bulunmanın hazzını yaşamak gerek. Yapay dünyaya olan tüm bağımlılığımızdan sıyrılmak; mutluluğu, hevesi, umudu veya merhameti doğayla yaşamak gerek. En mühimi, doğanın bize verdiklerine minnet etmeyi öğrenmek gerek. KAYNAKÇA Fotoğraf: Eray İşinekoş 25 Ekim 2015 tarihinde erişildi. www.1000kitap.com AŞKTAN SONRASI Öyle ya da böyle, her birimiz tattık aşkın, ihanetin, ayrılığın, acının, özlemin şarabından… Sevdik, sevildik, seviştik belki de. Birine çok bağlandık. Tahmin ettiğimizden çok daha fazla… Yeryüzünde böyle bir aşk, böyle bir gereksinim yoktur sandık. Bir insanın varlığının ve yokluğunun bütün dünyaya hükmetmesine izin verdik. Her şey değişti bir anda, şiirler değişti, şehirler değişti, şarkılar değişti! Sabah yediğimiz yumurta daha sarıydı artık, gökyüzü daha maviydi, yağmurlar daha parlaktı, hayvanlar daha mutluydu. Siyaseti, politikayı unuttuk. Öyle biri girdi ki hayatımıza, yıllar sonra ilk defa nefes aldık. Yüreğimizi paylaştık biriyle, onu her şeyimiz yaptık. Varlığını o kadar kutsallaştırdık ki yokluğunu günah saydık. Hiç hesaba katmadık ayrılığı, terk edilmeyi, yalnızlığı… Sonsuzluğa söz verdik sandık. Oysa belki çok kısa, belki biraz uzunca bir sürenin ardından baş başaydık kendi karanlığımızla. Yüreğimiz amansız bir acıyla sızlıyor, ihanet akıyordu kanımızda. Bir başınalığımız öyle yıprattı ki bizi, kendi cinayetimizi izler olduk her gün aynanın karşısında. Ve kızdık! Çok kızdık. Aşka, insanlığa, tanrıya… Kaçacak bir şiir aradık, saklanacak bir satır istedik hayatlarımızda. İşte o şiirler Kırmızı Eroin’in sayfalarından kopup girdi benim hayatıma… Yeraltı edebiyatının en güçlü kalemlerinden biri olarak görüyorum Batuhan Dedde’yi. Aşkın, ihanetin, ayrılığın, acının, özlemin şarabını tek dikişte bitirmiş bir delikanlı olarak duruyor dizelerinin arasında. Ve o da dönüp durmuş varlıkla yokluğun arasındaki şeffafımsı çizgide, kaybettiklerini arayarak ve sahip olduklarını sorgulayarak. Belli ki o da kızgın her şeye. Aşk, insanlık, Tanrı… Hepsi ihanet etmiş ona da. Ve o baltasını mısralara vurmuş. “Alnımın orta yerindeki kırgınlığım kanıyor,” (Dedde, 2013, s. 6) Kırmızı Eroin’in en çarpıcı satırlarından biridir benim için. Gerçekten de hemen hemen hepimiz hissetmişizdir kalbimiz kırıldığında kopan parçalardan birinin alnımızın çatına saplanıverdiğini bir anda, acımasızca… Ve kırgınlığımız şahsımıza olan bir kızgınlığa dönüşür bir yerden sonra. Sevdalarımız boyunca karşımızdakileri ne kadar kutsallaştırdığımızı, kendi tapınaklarımızı nasıl da kendi ellerimizle inşa ettiğimizi görürüz belki de alnımızdan akan o kanda. Ve çoktan klişeleştirdiğimiz o film şeridi akar gider gözlerimizin önünden her öpüş, her dokunuş, her kelimesi ile… Dedde’nin “Beni öptün gaddar bir tanrı gibi” (Dedde, 2013, s. 10) dizesinde de görmüyor muyuz bunu en şiirsel hâliyle? Kırgınlığımız da kızgınlığımız da bin bir şekle giriyor, yalnızlığımızla yoğrulup yepyeni bir şekil alıyor. Belki de o yüce aşklarımız, yerlerini nefrete bırakıyorlar birkaç kadeh sonra… Ve gerçekten de karşımızdaki gaddar bir tanrı rolünü üstleniyor artık hayallerimizde. Ki zaten o kadar kolay ki her şeyi bir başkasının suçu hâline getirmek bizler için, hiç garipsemiyoruz kendi aşk çıkmazımızdaki bu akıl almaz değişiklikleri. Belki de acının, ayrılığın, kaçınılmaz ve aynı zamanda da kabullenilemez olan bu yalnızlığın inkârıdır bu yaptığımız. Nefretin aşkı ve acıyı öldüreceğini, özlemi kalplerimizden öteye süpüreceğini düşünüyoruzdur hatıralarımıza yeni renkler vermeye çabalarken. Oysa hepimiz bir şekilde gördük ki artık, ne yapılırsa yapılsın gidenin ardında bıraktığı acı, kalıyor bırakıldığı gibi, bırakılan yerde, bir şiir gibi… Ve hepimiz aynı dizeleri bağırmak istiyoruz belki de bir zamanlar iki kişiden ibaret sandığımız şehrimizin en yüksek tepelerinin birinden: “Tanrım merhaba / Cehennemi dökmeye ne gerek vardı dünyaya?” (Dedde, 2013, s. 77) Varlığıyla cenneti yaşatan insanın yokluğu öyle bir cehennem oluyor ki insana, onarılamaz bir yara gibi kalıyor yanık izlerimiz kırılgan vücudumuzda. Ve nihayetinde, aşktan sonrası öyle korkutuyor ki gözümüzü tövbe ediyoruz bir daha sevmeye, bağlanmaya, tanrılaştırmaya… Tövbe ediyoruz aşkın, sevdanın şarabını yudumlamaya. Şiir olmak istemiyoruz bir daha, şarkılara hapsolmak, alnımızdan kan dökmek istemiyoruz bir daha. Oysa unutuyoruz ki, hepimiz günahkârız bu dünyada… Beste YAZICI Kaynakça: Dedde, Batuhan. Kırmızı Eroin. İstanbul: Altıkırkbeş Kitabevi, 2013. Aykut İbrahim ALBAYRAKİnsanlık İçinZülfü Livaneli'nin Serenad kitabı içinde hem tarihten hem aşktan hem sanattan bir kuple de olsa pay içeren bir kitap. Günümüzde insanların bilmediği bilenlerin ise unuttuğu bir facia olan “Struma Olayı”nı içine tutkulu bir aşk serpiştirerek bize hatırlatıyor bu kitap. Avrupa'da Naziler ve Yahudiler arasındaki problemlerin bireysel hayatlarda nelere mal olduğunu kimse bu denli güzel anlatmamış olsa gerek.Yahudilerle yıllarca iç içe yaşamış Almanlar özellikle 2. Dünya Savaşı dönemi ve sonrasında komşularından, dostlarından, aşklarından kopmuşlar adeta düşman olmuşlardır. Gestapo'dan, Hitler'den kısaca Nazi Almanyası'ndan kaçan insanlar öldürülmüş, sırf Yahudi kökenliler diye yurtlarından edilmişlerdir. Birçok kesim tarafından kabul edilen ve insan ırkının en büyük utanç kaynaklarından biri olan Yahudi Soykırımı neredeyse dünyadaki tüm toplumları derinden etkilemiştir.Bu iki ırk arasındaki problem bizim ülkemize de ucundan da olsa değmiştir. Devletimiz Atatürk döneminden 2. Dünya Savaşı sonuna kadar geçen sürede birçok olaya şahit olmuştur. Gelmiş geçmiş en zeki adamlardan biri olarak gösterilen Einstein'ın Atatürk'e yazdığı ve Yahudi kökenli kırk bilim adamının çalışmalarına Türkiye'de devam etmesini rica ettiği ve “Ekselansları'nın sadık bir hizmetkarı olmaktan şeref duyan..” diye bitirdiği mektup ve Struma Gemisi'nin İstanbul açıklarında Sovyet Rusya tarafından batırılmasını ve yüz üçü çocuk olmak üzere yedi yüz altmış sekis kişinin ölmesini buna örnek gösterebiliriz. Yaşadığımız dünya her gün bir adım daha değişiyor ve gelişiyor. Her ne kadar modern bir toplumda yaşıyor olsak bile ırkçılık ve ayrımcılık dünyamızın hâla en büyük sorunu. Biz insanların ise geçmişte yaşanan bu olaylardan hiçbir ders almaması ise bizlerin aslında ne kadar aciz olduğunu gözler önüne seriyor. Milattan önce 14. yüzyılda Mısır'da başlayan ırkçılık, Yeni Dünya'nın keşfiyle Afrikalılar'a yapılan zulümlerle daha da alevlenmiş ve son olarak Hitler yönetimindeki Nazi Almanya'sının yahudilere karşı yaptığı soykırım ile en son raddesine ulaşmıştır. O noktadan sonra insanların akılının başına gelmesi lazım iken şu an bile siyah-beyaz, Türk-Kürt vb. gibi türlü türlü ayrımcılıklar devam etmektedir. Bu ırkçı eylemler ise benim gözümde insanoğlunun ne kadar aciz olduğunun büyük bir kanıtı. Irkı, teni, dili ve dinlerinin farklı olmasından dolayı bu insanlara işkenceler yapmak büyük bir suçtur. Hiç kimse bir başkasının hayatıyla oynamamalıdır. Hele ki bunun nedeni görüş farklılığı ise.Kendi ailemin milliyetçi olması, beni de büyürken bu konularda çok etkilemişti. Kürtlere karşı her zaman önyargılı olan ailem bu özelliklerini ister istemez bana da aşılamış olmasından dolayı çoğu insana başka gözle bakmama bile sebep olduğu olmuştu. Kendi kararlarımı vereceğim zamana geldiğimde ise bu önyargıların aslında ne kadar saçma ve çocuksu olduğunu anlamış bulundum. Irkçılıktan kurtulmak için yapılması gerekenin empati olduğunu öğrendim. Kendinizi onların yerine koyduğunuz zaman hemen anlaşılıyor bu düşüncesinin ne kadar saçma olduğu. Afrika'da yıllarca köle olarak çalışan insanları, iç savaş sebebiyle kendi ülkesinden kaçmak zorunda olan insanları düşününce bizlerin aslından ne kadar iyi durumda olduğu anlaşılıyor.Aslında hepimiz dünya vatandaşıyız fakat aramızdaki tüm bağları yavaş yavaş kopartan ırkçılık bizleri birbirimizden ayırıyor. “Serenad” isimli kitapta gördüğümüz iki aşığın ırkçılık yüzündenbirbirlerinden yıllar boyu ayrı kalması bu duruma en güzel örnek olabilir. Çoğu kişiye göre doğru gözüken bu ırkçılık aslında insanlığımızı küçük düşürmekten başka hiçbir şeye yaramıyor.Her ne kadar insanların birbirini renginden, dininden, ırkından dolayı ayırmadığı ; insana insan olduğu için saygı duyduğu bir dünyada yaşamamız gerektiğini söylesek bile, günümüzde insanlar hatta devletler kendinden olmayanı dışlıyor. “Taraf olmayan bertaraf olur.” felsefesiyle hayatlarına devam eden milletler bundan yıllar sonra yaptıklarının hata olduğunu anlayacak ve birbirini siyah-beyaz, Nazi-Yahudi ya da ülkemizdeki gibi Alevi-Sünni, Türk-Kürt olarak ayırmayacak.KAYNAKÇA:Livaneli, Zülfü. Serenad. Doğan Kitapçılık. 2011Einstein'dan Atatürk'e dramatik mektup. Hürriyet Gazetesi. 2011Ayça Arkış Çirkince Kendimi bildim bileli seyahat etmek benim için bir tutku oldu. Gezmek, görmek, tanımak bunlar hep bana bir şeyler kattı. Öyle insanın yerinde durarak deneyimleyebileceği şeyler değil bunlar. İlk önce merak etmeli; daha sonra harekete geçip keşfetmeli. Keşfederken de tüm duyu organlarını kullanmalı. Öyle kullanmalı ki koklamaktan, görmekten, dokunmaktan, tatmaktan ve duymaktan yorulmalı ama bu yine yeniden keşfetmesine engel olmamalı. Aksine kişinin içindeki merak ateşini canlı tutmalı. İşte bendeki bu ateşin alevleri bir türlü sönmüyor. Hep daha fazlasını görmek ve deneyimlemek istiyorum. Bu merak doğrultusunda ilk tek başıma yaptığım seyahatim olarak adlandırabileceğim yolculuğum ise Şirince’ ye idi. Bu yolculukta iki arkadaşım vardı sadece: merak ve keşfetme isteği. Korku da onlara eşlik ediyordu ama çoğu zaman varlığını hissetmiyordum. Ailemi özlediğimde ya da bir sokakta kaybolduğumda yanımda belirip kısa süre sonra beni terk ediyordu. Pek de uzun sürmeyen bir uçak yolculuğundan sonra sonunda köye ulaştım. Buram buram Ege kokan sokakları, küçüklü büyüklü taş evleri ve göklere uzanan meyve ağaçlarıyla daha ilk dakikalardan beni büyülemeyi başardı Şirince. İnsanları, havası, suyu bir farklıydı buranın. Henüz yeni yeni keşfedilmekteydi; gazetelerin seyahat eklerinde kıyıda köşede adından söz ettiriyordu ama pek de uğrayanı yoktu. Belki de bunun nedeni köylülerin, yıllarca kimse gelip de köyün havasını bozamasın diye, Şirince’ ye “Çirkince” demesiydi. Kim sorsa, köyün çirkin ve yaşanılmaz olduğunu söyleyen köylüler; Dünya’daki bu cenneti imardan, sanayileşmeden korumuştu. Köylülerin burayı bu denli sahiplenmesi ve verdikleri isim beni oldukça etkiledi. Tabii ki bu kadarla yolcu etmeyecekti beni “Çirkince”. Dış görünüşünün yanı sıra içinde bir cevher vardı köyün: verimli Ege topraklarında yetişen meyvelerden yapılan şaraplar. Üzüm dışında; çilek, nar, şeftali gibi birçok meyveden elde edilen bu şaraplar fermantasyon sonrası içime hazır hâle geliyor. Şirince köylüleri, gelen turistleri ya da kendi misafirlerini şarap tadım evlerine yönlendiriyor ve bu muhteşem meyve şölenini yudumlamalarına tanıklık ediyorlar. Mayhoşu, tatlısı, ekşisi, buruğu,... Hepsi ayrı bir zevk veriyor içerken insana. Bağların bahçelerin saltanat sürdüğü bu köyde, şarapların yanı sıra doğal otlar da gün geçtikçe ününe ün katıyor. Ispanak, ısırgan otu, nane gibi ve daha birçok ot günlük yemeklerde kullanılıyor. Gezmekten yorulduğum anlardan birinde “Ege’nin Sofrası” adlı küçük bir restorana oturdum. Testi içinde buz gibi bir su getirdiler ilk önce masaya. Daha sonra siparişimi almak için gelen teyze bana Şirince’nin yerlisi olup olmadığımı sordu. Hayır cevabını bekler gibiydi çünkü sürekli beni süzüyordu. “Hayır, değilim” dediğimde bana kendisine yemek seçimi için güvenmemi söyledi. Kıramadım kabul ettim. Az sonra ısırgan otlu gözleme ve ev yapımı ayranla geri döndü. Daha ilk çatalda teyzeye güvenerek doğru bir seçim yaptığımın farkına vardım, bu müthiş bir lezzetti. Isırgan otlu gözleme, Şirince’ye yolu düşenin kesinlikle denemesi gereken bir yemekti. Ayça Arkış Büyük ve kozmopolit bir şehirden geldiğim için Şirince’nin doğal ve samimi havası beni benden aldı. Herkesin yüzünde bir tebessüm vardı. Orada kaldığım süre zarfında gördüğüm en somurtkan insan galiba aynada gördüğüm yansımamdı. Kaldığım oteldeki personel bile her sabah, güler yüzü ve sıcak kanlılığıyla kahvaltıyı hazırlıyordu. Uykumu tam alamadığım bir sabah elimle çarpıp çay bardağımı yere düşürdüm. O kadar utandım ki ne yapacağımı şaşırıp öylece kalakaldım. Otelin sahibi hanımefendi yanıma geldi ve iyi olup olmadığımı sordu. Özür dileyerek iyi olduğumu söyledim. Sıcacık bir gülümsemeyle bardağın benden değerli olmadığını söyledi. Yeni bir bardak çay getirdi ve herhangi bir ihtiyacım olduğunda kendisine söylememi istedi. O an kendi kendime bu köyde çocuğu, genci, yaşlısı hepsinin hayattan zevk aldığını ve hayatı doya doya yaşadığını düşündüm. Ne insanı geren trafik ne de her gün baş ağrısına neden olan şehir gürültüsü buralara uğruyordu. Sanki Şirince kendini izole etmişti dünyadan. Ağaçların arasında ve İzmir’in tepesinde yer alması onun kolay kolay bulunamamasını sağlamıştı. Taş evlerin arasına kalan Arnavut kaldırımlı sokaklarda gezerken hayaller kurdum. Kim bilir kaç çift bu sokaklarda el ele yürümüştü. Ya da kaç tanesi sevdiği kıza ilan-ı aşk etme düşüncesiyle bu yokuşları çıkmıştı. Her ev, her kaldırım, her taş ayrı bir hikâyeydi. Birçok olaya tanıklık etmişti. Şimdi de İstanbul’dan gelen bir kızın hayranlıkla kendilerini izleyişine tanıklık ediyorlardı. O kadar iyi biliyordum ki Şirince’ye tekrar geleceğimi. Şarapları, otlu yemekleri, mis havasıyla her adımda daha da çok bağlıyordu beni kendine. Giderken bir insan olmasını ve ona sıkıca sarılıp “Tekrar görüşeceğiz” demeği istedim. Oysa yapabildiğim tek şey elimi havaya kaldırıp “Hoşça kal” demek oldu. Arda Ege Ünlü Medeniyetin Utancı, Medeniyetin Yaratısı Kendinize şu soruyu sormanız için bir saniye ayırmanızı istiyorum, başta saçma bir soru gibi gelebilir ama oldukça hassas bir konu olduğuna emin olabilirsiniz. Temiz su şu an size ne kadar uzakta ? 15 metre uzaklıktaki çeşmede mi, yoksa çantanızda bir şişe su mu var ? Her gece yatağınıza tok gidiyorsunuz değil mi ? Sabah kalkıp yine karnınızı doyurup sıcak bir duşa giriyorsunuz ve o sıcak su altında geçirdiğiniz zamanı kısıtlayan tek bir şey bile yok. İsterseniz on beş dakika, isterseniz üç saat sıcak suyun keyfini çıkarma şansınız var. Su ne de olsa bir lüks eşyası değil. Dünya’nın yüzde yetmişini kaplıyor ve geri dönüşümü olan bir madde. Şu an bu yazıyı okuyorsanız suyun size uzak olmadığı kesin. Peki Afrikalı bir çocuğun temiz su bulması için ne kadar “uzağa” gitmesi gerek, bir de bunu tahmin etmeye çalışın. Bu kolay bir soru değil. Bölgeden bölgeye oldukça değişkenlik gösteren bir konu: Sahra altında yaşıyorsanız günlerce yol yürümeniz gerekebilir. Ama vicdanınızı rahatlatmak adına bütün Afrika ülkelerini ele alalım. Böyle olunca şanssız küçük Afrikalı çocuğumuzun temiz suya ulaşmak için ortalama olarak altı kilometre yürümesi gerekiyor. Yani başına yüzlerce kişinin üşüştüğü bir halk çeşmesinden iki avuç su içebilmek için en azından bir saat yürümeli. Fakat ben şuan masanın başından kalkarsam tuvalete ya da mutfağa altı saniyede varabilirim. National Geographic’in yedi fotoğraftan oluşan “Freshwater” (Temiz Su) isimli fotoğraf albümünü gözden geçirmenizi isterim. Ustalıkla çekilmiş fotoğraflar genel olarak suyu bir doğa güzelliği olarak yansıtmış. Göller, dereler, lagünler, fiyordlar, okyanuslar... Fotoğraflarda hemen göze çarpanlar arasında balık tutan yaşlı bir adam ve suyun keyfini çıkaran bir misk öküzü bile var. Ancak albümün son fotoğrafı, “Tap Water” (Musluk Suyu), ise çok manidar. Dünyadaki herkesin eşit şartlarda hayata başlamadığını, herkes için suyun bir mutluluk, bir güzellik öğesi olmadığını çok sert bir dille anlatıyor. Çünkü milyonlarca insan için su yaşam savaşı demek. Evlerindeki muslukları bir kenara bırakın, köylerinde bile bir damla su yok. Su için uğraşmak zorundalar, savaşmak zorundalar. “Tap Water”a bir kez daha bakın. Ama bu sefer dikkat edin. Küçük çocuk bir damla suyu israf etmemek için avuçlarını nasıl sıkı sıkıya birleştirmiş dikkat edin. Gözlerine bakın. O küçük yaşında olmasına rağmen, minicik ellerine rağmen gözlerindeki ümitsizliğe ve açlığa bakın. Gözünün beyazının nasıl da sıtma hastalarınınki gibi sarı olduğuna bakın. Onu anlamaya çalışın. Ama kendinizi suçlamayın, buna gerek yok. Sizin ne kadar su kullandığınız da önemli değil. Nasıl olsa sizin kullanmadığınız su bir şekilde onlara aktarılmayacak. Dünya’da yeterli su yok mu zannediyorsunuz? Ya da bu bölgelerin gerçekten yaşanılamaz olduğunu? Elon Musk 2030’a kadar Mars’ta yetmiş bin kişilik bir koloni kurmayı planlıyor. Peki Somali Mars’tan daha mı yaşanılamaz bir yer? Dünya’nın her yıl silah ticaretine ayırdığı paranın sadece bir kısmıyla Dünya üzerindeki her bir bireye sürdürülebilir olarak su sağlanacak altyapı oluşturulabilir. Peki durum böyleyse neden “Tap Water” çocuğu her gün altı kilometre yol yürümek zorunda? Nedeni basit değil mi? Sizce neden “Tap Water”, “Freshwater” albümünün son fotoğrafı? Bu iki sorudan birine cevap bulursanız diğerlerine de bulursunuz. Sefaleti tecrübe etmemiş olanlar için bütün bu yaşam savaşı oldukça uzak bir hikâyedir. O kadar uzak ki sanki gerçek değil. Bu yüzden Afrika en sondadır. Hepimiz için uzak bir hikâye. Unutulmuş topraklar... Unutulmuş insanlar...Arda Ege Ünlü Afrika’nın kötü ünü için birkaç örnek sayalım. Fakirlik, çöller, korsanlık yapan Doğu Afrikalılar, sürekli iç savaş halinde olan bir Orta Afrika, beli bir türlü doğrulmayan Kuzey Afrika ülkeleri, bölge refahının yüzde doksan dokuzunu ellerinde tutan yüzde birlik beyaz kesimiyle Güney Afrika, çocuk askerleriyle ünlü Batı Afrika köle tüccarları... Hep sefalet, hep acı, hep yokluk... Tanrı Afrika’yı unutmuş gibi... Belki de bütün bu yokluk bir ilüzyondur. Çoğu insanın bilmediği, sormadığı düşünmediği şeyleri de sormak gerek: Afrika’nın hiç mi zenginliği yok ? Afrika’nın bu kadar fakir olmasının belki de en önemli sebebi aslında bir o kadar zengin olmasıdır. Sierra Leone büyük elmas yataklarına sahiplik yapıyor, hiçbir zaman iç savaştan kurtulamadı. Kaddafi Libya’sının petrol gelirleri o kadar fazlaydı ki her ay vatandaşlara bu gelirden 500$’a yakın para dağıtılırdı. Mısır’ın doğalgazı, Güney Afrika’nın üç yüz yıldır tükenmeyen altın madenleri, Kongo’nun keşfedilmemiş yağmur ormanları... Afrika fazla zengin ve fazlasıyla korunmasızdı. Afrika iki yüzyıl sömürgeleştirildikten sonra bizim daha zengin olmamız adına fakirleştirildi. Bizim derken sen ya da ben değil. Exxon-Mobil, GoldmanSachs, De Beers ve daha birçokları... Durum böyle iken Afrika adına düzenlenen bağış kampanyaları ya da duyarlı birkaç zengin insanın çabaları koca bir kıtayı yokluktan kurtarmaya yetmiyor. Ne de olsa Dünya'nın geriye kalan bölümü ve aslında her birimiz el birliği ile Afrika'yı sömürüyoruz. Biz bir şeyler değiştirmek için ne mi yapabiliriz? Sierra Leone'nin kanlı elmasını tektaş yüzük olarak takmayarak işe başlayabiliriz. Çünkü sizin binlerce dolar vererek parmağınıza taktığınız yüzük milyonlarca insanın öldüğü ve ölmeye devam ettiği bir iç savaşı finanse etmek için kullanılıyor. Elmasların "kan sertifikası" olduğunu biliyor muydunuz mesela? Mücevher ticaretinde kullanılan her bir parça elmasın çıkartıldığı yer ve zaman bellidir. Böylece bu elmasın çıkartıldığı ülkenin durumu da bellidir. Eğer karışıklık halinde olan bir bölgeden çıkmışsa bir elmas, o elmasın kan sertifikası olmaz. Çünkü o bir kan elmasıdır. Buna dikkat ederek, elmas madenlerinde çalışmayı reddettiği için çocukların ellerini kesen vahşileri finanse etmeyi bırakabilirsiniz. Petrolünü Kongo'dan çıkartan firmalardan benzin almayarak, hem dünyamızın ciğerleri olan yağmur ormanlarına yardım edebilirsiniz hem de bölgenin bitmeyen çatışmalarına tepkinizi gösterebilirsiniz. Altın reservlerini Gana'dan veya Güney Afrika'dan dolduran bankaları kullanmayabilirsiniz. Ancak Afrika'yı kurtarmak bireysel çabalarla gerçekleşemeyecek kadar zorludur. Öyle ki bütün tüketiciler tam duyarlılık ile hareket etseler bile dünya üzerindeki bu cehennemi yaşanabilecek bir hâle getirmek "duyarlılık"tan fazlasını gerektirecektir. Halinize şükretmek, minnettar olmak veya günlük 2$’dan az parayla hayatta kalmaya çalışan iki milyar insan adına üzülmek kimsenin durumunu değiştirmeyecek. Geliştirdiğiniz optimum duyarlılık, sayısı milyonları aşan susuz çocuğa yardım edemeyecek. Siz yine rutin hayatınıza devam edeceksiniz, açlık ve sefalete mahkum edilmiş olanlar da kendi yaşam savaşımlarına devam edecekler. Ama unutmamak gerek, o insanları birer hayvan gibi yaşamaya mecbur bırakan yine bizim hayvan güdülerimizdir. Yenmenin zorumuza gittiği bencillik, nankörlük ve umursamazlık. O çocuk eğer su için 6 kilometre yürümek zorunda kalıyorsa bunun suçu hem sende hem bende, her birimizde. Medeniyetin utancı, medeniyetin kendi yaratısıdır “Tap Water”. Su için çabalamak zorunda kalanların yaşantısı bize ne kadar uzak görünüyorsa, biz de "insanlık"tan o kadar uzağız. Arda Ege Ünlü Kaynakça: “Tap Water” by PETER ESSICK, Photo Gallery: Freshwater. Fatıma Aynur SİLPAĞAR 21400735 TURK101-21 ŞAH MAT! Bir satranç tahtası ve karşılıklı oturan iki adam. Oyunun dışarıdan görüntüsü bu değil midir? Ama içeride işler daha karışık. 64 kare, 32 kukla, ipleri eline almış iki kuklacı, ikisinin de gözü rakibinin ellerinde. Hala basit mi gözüktü? Gelin birde Stefan Zweig’ın gözünden bakalım satranca. Kitabı elinize aldığınızda bir anda kendinizi kalkmak üzere olan bir yolcu vapurunda bulmanız çok doğal. Kitap 1. tekil kişi diliyle yazılmış fakat ilerledikçe anlatıcı karakteri arkamızda bırakıp kendimizi satranç tahtasının başında buluyoruz. Sanki her şey canlı. Kale c3’e, vezir b2’ye! Kitabın içine tamamen girmeden önce Zweig’ın hayatına kısa bir göz gezdirmekte fayda var. Zweig, kitabı Brezilya’da sürgündeyken yazmış ve bu kitabı tamamladıktan birkaç ay sonra, karısıyla birlikte hayatını sonlandırmış. İntihar etmeden önce yazdığı bir mektuba göre sebebi Avrupa’nın Hitler’in etkisiyle içine düştüğü kötü duruma dayanamamasıymış. [1] Ve şimdi sıra kitapta. Kitabı dönüm noktalarına göre ayırırsam, karşımızda 4 tane bölüm çıkıyor; 1. Mirko’yla tanışma ve ikna 2. Usta ve 3. Sınıf oyuncu maçı 3. Doktorun müdahalesi ve geçmişe bakış 4. Büyük Savaş Kitabın, okuyucusunu hemen kendi dünyası içine aldığını zaten belirtmiştim. Fakat bunu en az hissedeceğiniz bölüm ilk kısımlar. Ancak bu da ilerlerken fark ettiğimiz küçük bir detay. Kitapta belirgin olarak 3 karakter var: Anlatıcı, Mirko Czentovic ve Dr. B. Yazar kitabın başında anlatıcı ve Mirko’nun karakterlerini anlatmış. Anlatıcının meraklı ve istediği şeyi elde etmek için uğraşan biri olduğundan öte pek bir bilgimiz yok. Mirko’yu ise babasını kaybedişinden ünlü bir satranç ustası oluncaya kadar tanıyoruz. Bunun sayesinde kitap boyunca Mirko’nun tavırlarını tahmin edebiliyoruz. Mirko sakinliği, saflığı ve küstahlığıyla hepimizin hayatında bulabileceği bir karakter. Dr. B. ise Mirko’nun tam tersine bir anda giriyor hikâyeye. Satranç oyununa müdahalesi ve sonundaki ani tavırları iki karakterin zıtlığını daha da belirginleştiriyor. Mirko’yu bir maç için ikna ederlerken karakterin açgözlülüğünü de öğreniyoruz. Kitabın ikinci bölümü son derece bilinen bir havada devam ediyor. Yapılan ilk maçın kaybedileceği ve hırslı yan karakterin ‘’yenilen pehlivan güreşe doymaz’’ edasıyla bir maç daha yapmak isteyeceğini hepimiz zaten biliyoruz. Bu bölümdeki ani atakla zaten Doktor hakkında ilk izlenimimizi edinmiş oluyoruz. 3. bölüm benim favori bölümüm. En sevdiğim bölüm olmasının sebebi ise okurken yer ve zaman kavramımı kaybedip, kendimi güvertedeki şezlongda uzanıp hikâyeyi birinci elden dinlemiş olmam. Satranç’ı ilk okuduğumda Zweig’ın tarzının derin betimlemeler yapmak olduğunu bilmiyordum. Sonrasında yazarın başka kitaplarını da okudum. Birkaç gün önce Satranç hakkında yazı yazmak için bir daha okudum ve ilk okuyuşumda gözümden kaçan, yazıldığı dönemde Zweig’ın ruh halini anlatan bazı ipuçları olduğunu zannediyorum. Örneğin Doktorun bir oda da hapis tutulması, sabahtan akşama kadar volta atması ve kafasını dağıtacak şeyler yapması, Zweig’ın Hitler’in baskıcı tutumu sonucunda hissettiklerinin bir dışa vurumu olabilir. Doktorun hikâyesini dinledikten sonra bir sonraki maçın sonucunu merakla beklemeye başlıyoruz. Benim son bölüm olarak belirlediğim bölümde uzun uzadıya satranç maçı anlatılmış. Kitabı okurken sadece bu kısımda ‘’Artık yeter! Anlatmasın, anladık, uzun bir maçmış.’’ dedim kendi kendime. Bu kadar ayrıntılı anlatmasının sebebi oradaki ortamı daha iyi hissetmemizi istemesi olsa bile aşırıya kaçtığını düşünüyorum. İlk maçtan sonra Doktor’un kendini oyuna kaptırması ise hikâyeyi sürpriz bir sona götürmüş. Türk dizilerinden alışık olmadığım bu durum hoşuma gitti. Okuyucu olarak orada ‘’Şah mat!’’ olduğumu hissettim. Fakat kitapta beni en çok etkileyen yer sonu değil, baskının insan beyni üzerinde nasıl bir etkisi olabileceğinin gözler önüne serildiği kısım. Yine de sonunu söyleyip hikâyeyi henüz okumayanlar için mahvetmeyeceğim. Kitap genel olarak karamsar ve basık bir atmosferde geçse de yazarın anlatımıyla kara bulutların arkasından güneşin sıcaklığını hissedebilirsiniz. Benim sizlere önerim uzun zamandır oynanan bu oyunu birde Stefan Zweig’dan dinlemeniz. [1] http://www.bilgiustam.com/stefan-zweig-kimdir/ Şaştık Kaldık Ortasında Hayatın Kendimizi ne zaman tanımaya başladık? Ne zaman biz biz olduk? Ne zamandır sınırlarımız bu kadar keskin? Başkalarını ne zaman bu kadar önemser olduk? Hayata karşı aldığımız sorumluluklar ne zaman bu kadar ağır geldi? Ne zaman bu kadar sert esti rüzgârlarımız da biz biz olmayı unuttuk? Bir ben var benden içeri demiş Yunus Emre, doğru dememiş mi? Bulunduğumuz, göründüğümüz bir bedenden daha fazlası değil miyiz hepimiz? Büründüğümü siluetlerin altında farklı düşler görmez miyiz? Kaybolmaya mahkûm varlıkların izleri olmak için çırpınıp durmaz mıyız? Hayatın belki en başında hata yaparız biz, o bilmişliğimiz belki ta en başından beri bizledir. Çocuk olmak bizden bir şey götürmez hatta bizim gerçekliğimizin en büyük yansıması değil midir? Sokaktaki insanları neden ayırırız? O, bu, şu, dilenci, öğrenci… Lüks bir arabası var o zaman zengin, üstünde paralanmış bir elbise var o zaman fakir. Eee bu tanımlamaların nesi yanlış peki? Bu sıfatlar onları üzer mi ayrıca? Zenginsen zenginsin, fakirsen fakir. Yok bu kalıpları duymak istemiyorum dersen rol yap o zaman. Çık o somut kalıptan değiştir kılığını, hop başka birisi olduk! Peki sahiden olduk mu? Benliğimizi de o kıyafetlerle birlikte soyduk mu? Cevabı belli soruların cevaba, belki de cevabı belli olmayan sorulardan daha çok ihtiyacı vardır. Sorunun cevabını bilmezsen belki umursamazsın ama bir fikrin varsa o zaman için içine sığmaz. Tıpkı bir çocuğun zırıl zırıl ağladığı bir oyuncağa beslediği arzu gibidir, oyuncağı alınca puf birden bütün hevesin kaçar. Bu nedenle cevabı vererek size hevesinizi söndürmeye niyetim yok. Bakın ne yapalım, ben size cevabı açıklamaya çalışayım, siz de cevabı anlamaya. Yani hayatın bize yaptığının aynısı, önce bize sorular sorar cevapları belirsiz, sonra koca bir ömür uğraş dur ki cevabı bulasın. Size küçük bir sır vererek başlamak istiyorum ki doğru yolda olduğunuza emin olalım. İnsanları kategorileştirmemizin kurtulamadığımız ölümcül bir hastalık olduğu kanatindeyim. Bu böyle olmaz, boyayalım suratlarını, çekelim suratlarına birer çizik, bozalım mı kaderlerini? Ne alakası var yahu bunun onunla, benlik bir alın çizgisiyle değişir mi? Değişir mi değişir! Biz insanoğlu dünyanın temel taşını, anlamını, dönüş yönünü değiştirmiş insanız, onu mu değiştiremeyeceğiz? Nedir bu kinayeli konuştuğum, ama hakkımdır bunlar. Size, en çok size bu cevabı verebilmek için midir onu bilmem. Ama anlamak lazım olanı biteni. Ha eğer sorarsanız gerçek sebebini, bana bunları düşündüren geçenlerde okuduğum Evlerimiz Poyraza Bakar’ın bir köşesine usulca yerleştirilmiş şu kısa satırlar oldu: “Dışarıdan bakınca her şeyi gördüğünü sanırsın. Bu adam bu kadar işte, dersin. Dışı neyse, içi de o. Hepsi bir. Halbuki gördüğün hiçbir şey değil. Bir şey görmüyorsun ki. Gösterileni görüyorsun sadece.” (61) Bugün bir kız beni durdurdu. Bu satırlar gerçeği idrak edemediğimi düşünmüş olacak ki o kızla vurmak istedi yüzüme her şeyi. “Abla sana bir şey söylemek istiyorum, bir dakika dinler misin?” dedi. Sırtında şu en büyüğünden bir çuval, çöpten topladığı kartonları doldurmuş taşıyordu ama hiç utanmadan belli. Aman ne işim olur, bana ne, kesin para isteyecek demedim. Gülümsedim ama o benden para istedi, halimi hatırımı soracak değil ya. Ama dedi sadece bir lira. Bunu da kasti söylediğinin farkındayım, on lira isterse bu ne yüzsüzlük deriz, az isteyince de verelim diye az istiyor diye düşünürüz. Bizim içimizde bir şeytan olduğunu zaten Sabahattin Ali bir güzel anlatmış da bu da bir kanıtı olsun madem benim için. Cüzdanımı çıkarmadan ona merhaba dedim, “Adın ne senin?”. Biraz çekindi ama elimi çantama götürdüğümü görünce devam etti, “Tuba”. “Tuba ne kadar da güzel bir kızsın.” dedim ve ona vereceğim bir liradan daha değerli olanı vermiş oldum, bu bana yeterdi. “Bir lira mı istiyorsun.” dedim, “Evet.” dedi. “Al o zaman sana bir lira.” Yaşını sordum, sormaz olaydım, gözleri doldu on üç, on dört ben de bilmiyorum ki abla dedi. Teşekkür edip gitti. Aldınız mı cevabını hayatın? Bir gülümsemeyle veyahut bir gerçekle bölünen bir hayatta olduğumuzu? O kız farklıydı, bu kitap bana bunu anlattı. Herkes altında sakladığı bir ben bulundurabilir. Kim ki bu, o benden önemli olamaz demeyin. Şaşırtmasına izin vermeyin hayatın, siz onları, hayatı şaşırtın. Merve Nur Aksakbağı Kaynak Baran, Ethem. Evlerimiz Poyraza Bakar. İstanbul: İletişim Yayınları, 2016 Yavuz1 Emir Cem Yavuz 21101463 TURK 101-43 Vedat Yazıcı 25.11.2014 DÖVÜŞ KULÜBÜ Başrollerinde Brad Pitt, Edward Norton ve Helena Bonham Carter’ın rol aldığı 1999 yapımı olan dövüş kulübü, şu ana kadar izlediğim en iyi filmlerden biri diyebileceğim kalitede bir baş yapıttı. Konusu bakımından diğer filmlerden rahatlıkla ayırt edilebilecek bir film olan dövüş kulübü, içerisinde çok fazla felsefik mesaj taşıyor. Filmi anlatan karakter sıradan bir hayatı olan, kronik uykusuzluk sorununa sahip olan bir bireydir. Bu duruma daha fazla katlanamayan “anlatıcı” ailesi ve sıradan bir arkadaşından aldığı tavsiyeler üzerine kanser hastalarının terapi grubuna katılır. Bu toplantıda “Marla” adlı bir bayanla tanışır ve bu kadın da anlatıcı gibi hasta olmadığı hâlde terapilere katılır. İki karakter de tüketici kültüre karşı bir tavır sergilemektedir. Bir iş gezisi esnasında sabun satıcısı “Tyler Durden” ile tanışan anlatıcı, evinin yandığını gördükten sonra aslında arayabileceği tek kişinin Tyler Durden olduğunun farkına varır. Bir araya geldikten sonra birkaç şişe bira içip, Tyler’ın anlatıcıyı kendine vurması için kışkırtmasıyla olaylar başlar ve dövüş kulübünün ilk adımları atılır. Çok kısa sürede Tyler’ın liderliğinde büyüyen bu grup dünyadaki diğer şehirlere de yayılır ve işin içinden çıkılmaz bir hâl alır. Ölü bir jenerasyonun kurtarıcısı hâline gelen dövüş kulübünün tek bir kuralı vardır, asla dövüş kulübünden kimseye bahsetmemek. Kısa sürede popüler hâle gelen bu kulüp, aslında kapitalist bir dünyada kendini önemsiz, amaçsız ve dışlanmış hissedenler için bir buluşma noktası özelliğine sahiptir. Bu olaylar yaşanırken anlatıcıyı yalnız bırakan Tyler “Kıyamet Projesi” adını verdiği projeden haberdar olur ve şok geçirir. Kıyamet Projesi’nin asıl amacı büyük bankaların merkezlerini Yavuz2 havaya uçurup, bütün hesapların silinmesini sağlamak ve insanları borçsuz, temiz ve rahat bir hayata başlamasına vesile olmaktır. Bu planı öğrenen anlatıcı gidip tüm olanları polise anlatır fakat iş işten geçmiştir, çünkü onlar da dövüş kulübünün bir parçasıdır ve projeyi engellemeye çalışanlara müsaade etmemektedir. Çünkü bu projenin baş mimarı aslında anlatıcıdır. Olayların başından beri Tyler Durden ile birlikte hareket eden anlatıcı, aslında Tyler Durden adlı karakterin gerçek olmadığının farkına varır. Gerçek hayatta olmak istediği bir karakter olan Tyler Durden aslında olayların başından beri anlatıcının kendi kafasında dizayn ettiği bir karakterdir. Şizofren olan anlatıcı aslında her şeyi kendisinin kurduğunun farkına varınca ağzına bir silah dayayıp kendisini vurarak Tyler karakterini zihninde öldürmesiyle ve bankaları patlatması ile filme son verir. Bu film aslında kapitalist dünyanın emrettiği şeyleri uygulamakla geçirdiğimiz yaşamı sorgulamaya ittiğini düşünüyorum. Tüketici zihniyetinin kökünü kazımaya çalışan bir film aslında dövüş kulübü. Durmak bilmeyen bu tüketme isteğinin en sonunda kişinin kendisini bitirmesine neden olacağını gösteriyor. Kapitalist düzeninin sıkça eleştirildiği filmin bir sahnesinde “ varlıklı kadınların kalçasındaki yağı sabuna dönüştürüp onlara satıyoruz” cümlesiyle beni tamamen bu kanıya varmamı sağlamıştı. İzledikten sonra oturup saatlerce hayatımı sorgulamış, ciddi değişiklikler yapmama sebep olmuştu. İçerdiği felsefik düşüncelerle insanları kesinlikle her şeyi yeni baştan gözden geçirmeye iten bir film. Sonuç olarak, şu anki kapitalist ve tüketmeye oldukça yatkın olan bu dünyanın ağır bir şekilde eleştirildiği dövüş kulübünü izleyen insanlarda çok büyük etkiler bıraktığına emin olmakla birlikte onları bütün hayat tarzlarına sorgulayıcı bir yaklaşım yapmasına da yardımcı oluyor. Bu yönünden dolayı kesinlikle izlenilmeyi hak eden bir film olduğunu düşünüyorum. Fakat ilk kuralı asla unutmayın, “dövüş kulübünden kimseye bahsetme.” Bakmak ve Görmek/Berin BellerEn son ne zaman rüya gördünüz? Rüya ile gerçeği ayırt etmekte zorlandığınız oldu mu hiç? Rüyaların geleceğe dair ipuçları verdiğine inanır mısınız? Görmek için yıllardır beklediğiniz ve gördüğünüz gecenin sonrasında hayatınızın değişeceğine inandığınız bir rüya var mı? Tamam, biraz fazla soru sormuş olabilirim. Öyleyse ben kendi rüyalarımı anlatmaya başlayayım. Bu yazı, beyindeki elektromanyetik dalgaların gün içinde yaşadıklarımızı nasıl bir sistemle hafızamıza kaydettiğiyle, rüyanın tanımıyla, bilimsel ya da dini boyutuyla ilgili olmayacak. Ben size uyanıkken görülen rüyalardan bahsedeceğim. Diğer bir deyişle, hayatın aslında bir rüyadan farksız olduğunu ve aslında her şeyin sizin onu nasıl algıladığınıza bağlı olduğunu fark etmenizi istiyorum.Kısa bir süre önce Küçük Prens’i tekrar okudum. Bir rüya gördükten sonra insanın hayatının değişmesi mümkün müdür değil midir bilmiyorum ama ben bu kitabı ne zaman okusam, hayatımda bir şeylerin değiştiğinden eminim. Durun, hemen heyecanlanmayın. Çok büyük, köklü değişiklilerden bahsetmiyorum. Bir çılgınlık yaptığım da yok. Afrika’ya gidip Büyük Sahra’yı ziyaret etmeye karar vermiş falan değilim. İç dünyamı etkileyen, minik değişiklikler bunlar. Ama kocaman bir bütünü oluşturan da binlerce minik parça değil mi zaten? Hayatımda somut hiçbir değişiklik yapmadığım halde ağzım kulaklarımda gezmeye başladım diye sizinle paylaşayım dedim. Sadede geliyorum, Küçük Prens’in fark etmemi sağladığı en önemli ayrıntı, bakmak ile görmek arasındaki fark oldu. Her sabah yanından geçtiğim parkta uyuyan beyaz köpeği gördüğümde aklımdan geçenler sadece aç olup olmadığıyla ilgili değil artık. Hatta ben, arabada örümcek görünce alıp dışarı atmak yerine, ağını örmesini izlemekten keyif alabilir hale geldim.Küçük Prens sayesinde anladım ki, hayattan aldığımız doyum, olayların bize nasıl sunulduğundan çok, bizim onları nasıl algıladığımızla alakalı aslında. Her şey bize okula başladığımız ilk günden beri anlatıldığı kadar mantıklı olmak zorunda değil. Bizler robot değiliz insanız ama emin olun, her sabah aynı saatte kalkıp okula ya da işe gitmek; her akşam aynı sıkıcı rutini tekrarlamak bir robotu bile tatmin etmezdi. İnsan olmak, sorumlulukları yerine getirmekten ya da hayatı belli bir düzen içerisinde yaşamaktan ibaret değil bana sorarsanız. Pijamamızı her çıkardığımızda, aynı rafa koymak zorunda değiliz. Kendimizi sorumluluklarımızla boğmaktansa bir saniye bekleyip yaşadığımızı hissetmek çok daha iyi bana sorarsanız. Yine de dürüst olmak gerekirse, ben de eskiden böyle olduğunu bilmiyordum. Peki ne mi değişti? Odaklandığım detaylar değişti. Hayatı algılama yöntemlerim değişti. Kendimden olan beklentilerim değişmedi belki ama kendimi yargılama kriterlerim değişti. Bu saydıklarımın üç cümleye sığdığına bakma sevgili okur çünkü bunlar senin de bir parça emekle değiştirebileceğin, hayatını yepyeni bir forma sokabileceğin nitelikler. Sana sorumluluklarından kurtulmanı vaat edemem, bu aşırıya kaçmak olur ama sana sorumluluklarına rağmen tatmin olduğun, düzenli bir hayatın formülünü verebilirim.Günlük rutinlerin sıkıcılığıyla Küçük Prens’i nasıl ilişkilendirdiğimi kavrayamamış olabilirsin. Hemen söyleyeyim, aslında rutinleri sıkıcı yapan içerdikleri aktiviteler değil, benim onları algılama biçimimmiş sevgili okur. Küçük Prens’i elime almadan önceki günlerde her hafta aynı dersleri görmekten sıkıldım artık yeter diye sızlanan ben, kahve sırasında önümde duran kişinin değişmesinin bile, her günü aynı olmaktan çıkarır nitelikte olduğunu düşünüyorum artık. Bunu yaparken kullandığım en önemli araç, hayal gücüm galiba. Kalbimle bakıyorum etrafıma, hissetmeye çalışıyorum. Durun tahmin edeyim, arabadaki örümcek sizin için hala bir anlam ifade etmiyor değil mi? Neden biliyor musunuz? Ona size öğretilenden başka türlü bakmayı denemediniz da ondan. Sizin için biyoloji dersinde gördüğünüz türlerden birinin örneği ya da dini kitaplarda anlatılan hikayelerden birinin başkahramanı olabilir evet ama bunların hiçbiri önemli değil. Çünkü esas olan, o örümceğin sizin kalbinizde hangi şekli aldığı. Belki de o örümcek sensindir sevgili okur. Sevgilinden ayrılmamak için direnen senin, arabadaki sarsıntılara aldırmadan ağını örmek için çabalamaya devam eden örümcekten çok da fazla farkın yoktur belki. Hiç böyle düşündün mü?Kısacası sevgili okur, gerçekliği değiştirmek veya kontol edebilmek elinde olmasa da, baktıklarından ne göreceğini belirleyen sensin. Unutma, yaşadığın hayat daha anlamlı hale gelsin istiyorsan yapman gereken hayatını değiştirmeye uğraşmak değil, onu doğru şekilde görmeyi başarmak.MUTLULUĞA KÖR OLMAK Bazen aşkı, sevgiyi, mutluluğu kısmetimize bağlar; istenilen olsun diye bir dizi maceralara girişiriz. Bazen kaderi ve gidişatı zorlamaya çalışır, bilmeden hatalar yaparız. Belki sadece beklesek ya da sadece en yakınımıza, gözlerimizin önünde olana bakabilsek istediğimiz her şeyin orada olduğunu göreceğiz. Hani hep yaşarız ya kaybettiğimizi düşündüğümüz bir eşyamız vardır, her yeri didik didik ararız ama en sonunda bakmayı bile düşünmediğimiz en basit yerden çıkar. Bence beklentilerimiz de ümitlerimiz de tıpkı bakmayı göz ardı ettiğimiz en sıradan ama en olası yerdedir. Bu yüzden içinde yaşadığınız ana, zamana ve bulunduğunuz duruma değer verin, bırakın her şey kendince akıp gitsin. Belki aradığınız ve onca acıdan sonra beklediğiniz güzellik oradadır. Bilmişlik edip konuştuğumu düşünebilirsiniz ama bunları gerçekten yaşadığım için sizlerle paylaşmak istedim. Çünkü benim için oldukça uzun sayılabilecek bir zaman dilimi boyunca hep bir şeylerin gerçekleşmesini bekledim. Geçmişe dönüp bir şeyleri düzeltmek ya da şu an bir mucize olmasını dilemek gibi. Ama çaresiz kalıp, tüm bu dileklerimin imkânsız olmasından öte onlar için kendimi bu kadar zorlamamam gerektiğini öğrendim. Şimdi ise tüm bu söylediklerimi kanıtlar nitelikte olan, Rumuz Goncagül adlı tiyatro eserini çok sevdiğimi söylemeden geçemeyeceğim. Çünkü orada da burnunun dibinde olan güzelliği göremeyen, hep başka şeyler bekleyen bir kız vardı; tıpkı benim gibi. Lafı çok uzatmadan, tesadüfen kız arkadaşıma sürpriz yapmak için gittiğim bu tiyatronun bana verdiği ince mesajdan bahsedeyim. Ama önce sizi bir miktar geçmişime götürmek istiyorum. Her şeyin bana çok ağır geldiği ve geçmişimde bir yerlere saplanıp kaldığım zamanlara. Diyebilirim ki çok parlak, başarılı ve popüler bir lise hayatı yaşadım. Arkadaşlarım tarafından çok sevilen, öğretmenlerimin gayet başarılı bulduğu ve övündüğü bir öğrenciydim. Âşık olduğumu sandığım esmer bir kız vardı ve bana âşık olduğunu düşünüyordum. Düşünmekten öte onunla bunu kanıtlayan şeylerde yaşamıştık. Bilmiyorum, her şey o kadar güzeldi ki bütün ömrümü böyle yaşayabilirdim. Fırtına öncesi sakinlik derler ya öyle bir şeymiş bu. Sonra bir anda her şey darmadağın oldu. Esmer kız en yakın arkadaşımla beni aldattı. Süregelen süreçte yukarıda saydığım bütün şeyler de yıkıldı. Uzaklaştım, yalnız kaldım ve sürekli geçmişi değiştirmeyi hayal ettim. Her şeyin benim hatam olduğunu zannettim. 2 yıl boyunca neredeyse her gün. İşte Rumuz Goncagül’ün beni etkileyen kısmı da burada başlıyor. Bu okula ilk geldiğim zamanı hatırlattı bana. Düşüncelerim pişmanlıklarımla bulanmış ve beni çok daraltmıştı. Dediğim gibi, bir odanın içinde mutluluğumu ve sahip olduğum her şeyi kaybetmiş onları tekrar bulmak için her yeri didik didik arıyordum. Kendimi o kadar sıkmıştım ki bir daha mutluluğu tadamayacağımı düşündüm, ta ki sanki beni anlamış ve çözmüş kız arkadaşımın bana bakışlarıyla dokunduğu ana dek. Fark edemedim başlarda ne anlama geldiklerini. Sonra hiç anlamadığım bir şekilde, sanki her şeye ilaçmış gibi, tüm olanları ona anlattığımı hatırlıyorum. Sonra da onun o küçük elleriyle gözümün önünde olan mutluluğu bana sunduğunu. Bu yazıyı yazarken 14. ayımızı çoktan doldurduk. O bana değiştirmeyi çok istediğim şeylerin aslında beni ben yaptığını, onları sadece olmaları gerektikleri gibi bırakmamı anı ve kaderi yaşamam gerektiğini öğretti. Belki basit bir tiyatro oyunuydu. Belki sadece şans eseri gittik oraya ama bana mutluluğun ve huzurun uzaklarda değil, beklentilerde değil; gözümün önünde, yanı başımda, onun sıcacık ellerinde olduğunu hatırlattı. Olmasını istediğiniz şeyler için kendinizi bu kadar zorlamayın, belki olacak olanları da kaçırırsınız, kim bilir? KAYNAKÇA Rumuz Goncagül. Oktay Arayıcı. Yön. İsmet Numanoğlu. Oy. Dilara Keyf Günüç. Küçük Tiyatro. Ankara. 3 Şubat 2018. Tiyatro. Recep Ögüç Ayşe Gökçe Çelik Âşıklar Şehrine Bir Kadeh “Yaşanacak bir yaşam vardır. Binilecek bisikletler vardır. Yürünecek yaya kaldırımları ve tadına varılacak güneş batışları vardır.” (Özlü 29) Acı çekmenin bir nevi özgürlüğün diğer adı olduğuna inanırım. Adını Haziran koyduğum pembe çiçekli kaktüslere inanırım. Gündüz düşlerine, gece sohbetlerine inanırım. Hayatta tek başına kalmanın kalabalıklara karışmaktan daha mucizevi bir olgu olduğuna inanırım. Yollara, yolculuklara, yolculuklarda kendini kaybetmenin bir içe dönüş olduğuna ve bu içe dönüşlerin hep ışıklı olduğuna inanırım. En çok da tarih kokan yerlerde geçmişi hayal etmenin ânı kurtardığına inanırım. Roma’da geçirdiğim bir haftanın, hiçbir zaman kaybolmayacağına ve bugünümü şekillendirdiğine inanırım. Roma’ya yaptığım gezi, kendimi geliştirmek ve yeni yerler keşfetme hevesimden ziyade yaşadıklarımdan ve yaşayacaklarımdan bir kaçıştı. Bir arayıştı. Bir buluştu. Kendi yağımda kavrulurken, herhangi bir şeye bağlanma fikrine karşı korkumdu. Nereden bilebilirdim, bir şehre inanılmaz güçlü bir aşkla bağlanacağımı. Yolculuğum, Roma sokakları ile başladı. Her bir köşesi fesleğen kokan sokaklar. Karşıma